[DATE: 2025-05-07]
TITLE: Iliriji pred Luko Dončićem ni uspelo dobiti finala, serija se seli v Sarajevo
SUBTITLE: Odločilna tretja tekma v dvorani Skenderija bo šele 14. maja.
SUBCATEGORY: Liga ABA 2
URL: https://www.rtvslo.si/sport/kosarka/jadranska-liga/iliriji-pred-luko-doncicem-ni-uspelo-dobiti-finala-serija-se-seli-v-sarajevo/744984
AUTHOR: Mitja Lisjak
SECTION: Jadranska liga
RECAP: Košarkarji Ilirije niso izkoristili prve zaključne žogice za zmago v finalu Lige ABA 2. V Hali Tivoli so s 77:68 klonili pred Bosno, ki je izid v seriji izenačila na 1:1. Odločitev o prvaku bo tako padla čez teden dni v Sarajevu.
CONTENT:
[IMAGE: Luka Kureš. Foto: www.alesfevzer.com]
Košarkarji Bosne so se dobro zoperstavili Ljubljančanom, potem ko so prvo tekmo finala pred svojimi navijači izgubili z 79:84. Izkoriščali so napake gostiteljev, v drugi četrtini so po polaganju Austina Luka povedli že za 13 točk (25:38).
Ilirija je s sedmimi zaporednimi točkami v režiji Luke Kureša in Tima Tomažiča zaostanek stopila na šest (32:38), a so se gostje še pravi čas pobrali, znova ušli in na odmor odšli s prednostjo 12 točk (32:44).
[IMAGE: Tekmo si je v družbi Marka Milića in Aleksandra Sekulića ogledal tudi eden najboljših košarkarjev na svetu, Luka Dončić. Foto: www.alesfevzer.com]
V nadaljevanju so Ljubljančani strnili vrste v obrambi, bolje so zaigrali tudi v napadu, kar se je takoj poznalo pri rezultatu. Z delnim izidom 9:0 so odprli drugi polčas in se Bosni približali na vsega koš zaostanka (41:44). Strelski post je nato z alley-oopom presekal Haris Delalić.
Sledil je mrtvi tek, po katerem je imela Bosna pred zadnjo četrtino štiri točke naskoka (51:55). Đoko Šalić in Adin Vrabac sta dosegla naslednje štiri točke Bosne, preden sta Vincent Lamont Golson in Kur Malith Jockuch Ilirijo približala na vsega koš zaostanka. Po osebni napaki Ivana Marinkovića je Golson zadel oba prosta meta in izid izenačil na 59, a je že takoj zatem s trojko na drugi strani odgovoril Delalić.
Golson je v ključnih trenutkih vlekel voz Ilirije, a je imela Bosna vselej odgovor. Ko je Kureš s polaganjem znižal zaostanek na -5 dobro minuto pred koncem, je še tlelo upanje po morebitni zmagi, a je po trojki Jarroda Westa hitro ugasnilo.
Serija je izenačena na 1:1, odločilna tretja tekma je na sporedu čez teden dni ob 19. uri v Sarajevu. Prvak se bo neposredno uvrstil v Ligo ABA, podprvak pa bo igral dodatne kvalifikacije.
Finale, druga tekma:ILIRIJA – BOSNA SARAJEVO 1:168:77 (14:20, 18:24, 19:11, 17:22)3000; Kureš 16, Golson 14, Padjen 11; West 19, Delalić 13, Vrabac 10.
Prosti meti: 10/19; 7/13Met za dve: 17/30; 23/41Met za tri: 8/30; 8/27Skoki: 27; 34Podaje: 14; 20
Tretja tekma, sreda, 14. maja, ob 19.00:BOSNA SARAJEVO – ILIRIJA
V krepkem tisku je izid v zmagah, igrajo na dve zmagi.

[DATE: 2025-05-08]
TITLE: Ko je Luka Dončić vstopil v Halo Tivoli, je med navijači završalo
SUBTITLE: Na finalu Lige ABA 2 tudi Luka Dončić
SUBCATEGORY: Foto
URL: https://www.rtvslo.si/zabava-in-slog/znani/ko-je-luka-doncic-vstopil-v-halo-tivoli-je-med-navijaci-zavrsalo/745020
AUTHOR: D. S. M.
SECTION: Znani
RECAP: Zgodovinsko tekmo Ilirije za uvrstitev v Ligo ABA si je v Hali Tivoli ogledal tudi Luka Dončić. Čeprav Iliriji ni uspelo premagati Bosne, so nekateri njeni navijači Celovško 25 vseeno zapustili nasmejanih ust – videli so košarkarskega zvezdnika.
CONTENT:
[IMAGE: Luka Dončić je razveselil navijače. Foto: www.alesfevzer.com]
Ko je vstopil v dvorano v družbi selektorja slovenske košarkarske reprezentance Aleksandra Sekulića in nekdanjega košarkarja Marka Milića, je med navijači završalo in drug za drugim so začeli pogledovati k parketu.
Nekateri izmed mladih navijačev, ki so bili na isti strani tribune kot košarkar Los Angeles Lakersov, so med tekmo pristopili k zvezdniku in ga prosili za podpis ali fotografijo. Dončić jih ni zavrnil – starši so ob zeleni luči hitro pritekli za svojimi potomci in jih fotografirali z enim najboljših košarkarjev na svetu.
Tudi po tekmi se je pred Tivolijem trlo navijačev, ki so upali, da bodo vsaj na daleč videli Dončića, če že ne bodo dobili avtograma, stiska roke ali fotografije. To so dogodki, ki jih bodo z veseljem pripovedovali sošolcem in prijateljem in ki jim bodo za večno ostali v spominu.
Zgodbo za pripovedovanje pa bo imel tudi mladi par, ki se je med premorom na tivolskem parketu pred 3000 navijači zaročil.
Večer, poln presenečenj in čustev, pa se žal ni končal po željah navijačev Ilirije. Ljubljanska ekipa, katere športni direktor je Saša Dončić, oče Luke Dončića, je morala priznati premoč Bosni (68:77), ki je izid v finalni seriji izenačila na 1:1. Odločitev o prvaku Lige ABA 2, ki bo neposredno uvrščen v Ligo ABA, bo znana čez en teden v Sarajevu. Poraženec v finalu pa bo igral kvalifikacije na dve zmagi z zagrebško Cibono.

[DATE: 2025-04-30]
TITLE: Luka Dončić v celoti pokril stroške obnove poslikave Kobeja Bryanta
SUBTITLE: "Skupnost mi je dala veliko, zato se mi zdi pomembno, da ji nekaj vrnem"
SUBCATEGORY: Za skupnost
URL: https://www.rtvslo.si/zabava-in-slog/znani/luka-doncic-v-celoti-pokril-stroske-obnove-poslikave-kobeja-bryanta/744295
AUTHOR: Ž. E. Č.
SECTION: Znani
RECAP: V Los Angelesu so vandali uničili eno izmed stenskih poslikav, ki je nastala v spomin na pokojnega Kobeja Bryanta in njegovo hčerko Gigi. Luka Dončić se je odločil, da bo kril celotne stroške obnove in tako za to doniral 5000 dolarjev.
CONTENT:
[IMAGE: Umenik je prepričan, da se bo Dončić s to gesto usidral v srca Losangelešanev. Foto: EPA]
Potem ko sta legendarni košarkar Kobe Bryant in njegova hči Gigi januarja 2020 umrla v helikopterski nesreči, je v njun spomin po južni Kaliforniji nastalo na stotine fresk in javnih umetniških projektov.
Pred kratkim so v središču Los Angelesa eno izmed stenskih poslikav s podobo košarkarske legende, ki je celotno 20-letno kariero preživel pri ekipi Los Angeles Lakers, vandali uničili.
Ker je umetnik Louie Palsino, ki je ustvaril umetnino z naslovom Mambas Forever, to želel obnoviti, je ustvaril kampanjo na platformi GoFundMe. Slovenski košarkarski as Luka Dončić pa se je odločil, da bo plačal celotne pričakovane stroške obnove in tako doniral 5000 dolarjev, da je izpolnil ciljni znesek akcije, poroča ESPN.
"Skupnost mi je dala veliko, zato se mi zdi pomembno, da ji nekaj vrnem," je po treningu dejal športnik, ki je manj kot tri mesece del Lakersov, pred tem pa je več let igral za Dallas Maverickse.
"Rad bi se zahvalil Luki. Ponosen sem, da je zdaj Jezernik in predstavlja Los Angeles. Vem, da je Kobe ponosen," je potem, ko je izvedel za donacijo, povedal hvaležen Palsino, ki je prepričan, da se bo s to gesto košarkar usidral v srca vseh, ki živijo v mestu angelov.

[DATE: 2025-04-23]
TITLE: Dončić: Dobro smo se odzvali na serijo Minnesote
SUBTITLE: Lakersi se vse manj zanašajo na igro s centrom
SUBCATEGORY: Odmevi
URL: https://www.rtvslo.si/sport/kosarka/liga-nba/doncic-dobro-smo-se-odzvali-na-serijo-minnesote/743586
AUTHOR: S. J.
SECTION: Liga NBA
RECAP: Košarkarji Los Angeles Lakersov so v drugem polčasu druge tekme končnice Lige NBA proti Minnesoti dosegli le 35 točk, a njihova zmaga ni bila niti enkrat pod vprašajem. Pred selitvijo v Minneapolis je izid v seriji poravnan na 1:1.
CONTENT:
[IMAGE: Dončić je bil tudi na drugi tekmi razpoložen. V primerjavi s prvo tekmo je najbolj popravil podaje (iz ene na devet). Foto: Reuters]
Luka Dončić še drugo leto zapored v končnici igra proti Minnesoti. Lani je v dresu Dallasa blestel. Njegove številke so bile res impresivne, saj je v povprečju dosegal po 32,4 točke, 9,6 skoka, 8,2 podaje, met iz igre 47 odstotkov, za tri točke 43 odstotkov in prosti meti 85 odstotkov (kar je zanj neznačilno visoko).
Dončić izjemen pri prostih metihPred meseci je oblekel dres Lakersov in na uvodnih tekmah serije igra prav tako zelo dobro. Na drugi tekmi mu je le podaja zmanjkala do trojnega dvojčka, morda najbolj prepričljiv pa je podatek prostih metov: zadel je namreč vseh 11 metov (njegov prejšnji rekord v končnici je znašal 7/7). Na obeh tekmah proti Minnesoti meče kar 95-odstotno (19/20).
Lakersi so uvodno četrtino dobili z 19 točkami razlike in prednosti niso več izpustili iz rok. "Minnesota ima res dobro ekipo. Kljub visoki prednosti smo pričakovali, da jim bo uspela kakšna serija in se nam bodo približali. Pomembno je bilo samo, kako se bomo odzvali na njihovo serijo. Dobro smo se odzvali. Težko je, da v zadnji četrtini dosežeš samo 13 točk, a vseeno zmagaš," je tekmo povzel Dončić.
Minnesota zadela le pet trojkIn prav igra v obrambi je bila ključ, o katerem se je tako veliko govorilo še pred tekmo. Lakersi so na prvi tekmi Volkovom dovolili kar 21 trojk, tokrat so jih prejeli samo pet. "Po prvi tekmi smo analizirali, kaj je šlo narobe. Vzeli smo si k srcu, od samega začetka smo si rekli, da moramo igrati trdo in rezultat je bil precej boljši," je bil zadovoljen LeBron James.
[IMAGE: Grafiko zagotavlja sofascore.com]
Trener J. J. Redick pa je dodal: "Danes je odločilo, da smo od samega začetka res igrali na polno v obrambi. Igralci so bili ves čas prisebni, spremljali so vsako potezo Minnesote in to se je poznalo."
Večji del igre brez centraRotacija Lakersov se je precej stanjšala, na parket je stopilo osem igralcev, pri čemer je igra temeljila predvsem na četverici Dončić, James, Hačimura in Reaves. Zelo malo je igral predvsem center Jaxson Hayes, ki je sicer začel tekmo, a na parketu preživel samo devet minut in dosegel dve točki.
Pri gostih sta le dva košarkarja presegla mejo desetih točk, to sta bila Julius Randle (27) in Anthony Edwards (25). "Res so trdo igrali v obrambi, kadar koli sem dobil žogo, sem imel ob sebi tri igralce. Na naslednjih tekmah moram prej sprejeti odločitev, kaj nameravam z žogo, potem bo vse lažje," je povedal Edwards, ki je iz igre metal 10/22.
Randle je s 27 točkami celo dosegel osebni rekord v končnicah: "Pričakovali smo, da se bodo spravili na nas z veliko energije in nas pokrivali zelo tesno. Bili smo v krču, tako smo zgrešili nekaj odprtih metov in celo polaganj, oni pa so bili v ritmu in to je naredilo razliko."
Dončić: V Minneapolisu ne smemo biti paničniNaslednja tekma bo v noči na soboto. Dončić pričakuje napet obračun: "Imajo zelo glasne navijače, kar bo pomemben dejavnik. Z LeBronom sva vodji te ekipe, preprosto moramo držati skupaj, ne smemo biti panični."

[DATE: 2025-04-12]
TITLE: Luka Dončić: Imamo ekipo, ki lahko osvoji prstan
SUBTITLE: Pred vrati najboljši del sezone
SUBCATEGORY: Liga NBA
URL: https://www.rtvslo.si/sport/kosarka/liga-nba/luka-doncic-imamo-ekipo-ki-lahko-osvoji-prstan/742535
AUTHOR: Tilen Jamnik
SECTION: Liga NBA
RECAP: Los Angeles Lakersi bodo redni del končali na tretjem mestu, polni samozavesti pa pričakujejo končnico. Kot sta zatrdila Luka Dončić in Austin Reaves po zmagi nad Houstonom, verjamejo, da lahko postanejo prvaki.
CONTENT:
[IMAGE: Velika trojica Lakersov – Austin Reaves, Luka Dončić in LeBron James. Foto: AP]
140:109 je ob koncu dvoboja z Raketami, ki so si že predtem zagotovile drugo mesto na Zahodu, pisalo na semaforju Crypto.com Arene. Ko bodo naslednjič Lakersi stopili na domači parket, bo na sporedu prvo dejanje končnice. 17. prstan so osvojili pred petimi leti, toda tedaj se je igralo v mehurčku v Orlando. Nazadnje so tako končnico s prednostjo domačega terena začeli pred 14 leti. To je bila zadnja sezona, ko je bil za vijoličasto-zlatim krmilom Phil Jackson, ki ima kar 13 prstanov. 11 jih je osvojil kot trener, pet od teh z Jezerniki.
[IMAGE: Grafiko zagotavlja sofascore.com]
"Zelo pomembno je, da smo si zagotovili tretje mesto. Prvič v svoji karieri se v končnico podajam s prednostjo domačega parketa. Sem navdušen in se veselim začetka. To je bil naš cilj zadnjih nekaj tekem. Veseli me, da nam je uspelo," je dejal Dončić, ki je bil na zadnjih dveh tekmah zelo razigran. Potem ko je Dallasu, kjer je prvič gostoval, nasul 45 točk, jih je ob potrditvi tretjega mesta na Zahodu Houstonu dal 39. Obakrat je imel dober met iz igre. Proti Raketam je iz igre metal več kot 68-odstotno, proti Mavericksom kar 70-odstotno za tri.
Prva tri mesta so na Zahodu že oddana, toda konkurenca je zelo strnjena, tako da bodo Lakersi svojega tekmeca dobili šele v nedeljo po zadnjih tekmah. Na delu bodo vsa moštva, zahodna pa bodo svoje tekme igrala ob 21.30. Košarkarji iz mesta angelov bodo gostovali pri že odpisanem Portlandu. Srečanje je z rezultatskega vidika zanje nepomembno, zato bo lahko J. J. Redick že odpočil nosilce pred končnico, ki se začne prihodnji konec tedna. Mogoči nasprotniki v uvodnem krogu pa so Golden State, Minnesota in Denver.
"Ta premor pred končnico prav pride. Res potrebujem počitek. Pred nami je najboljši del sezone. Vsi moramo ostati pripravljeni in zbrani, toda nekaj počitka bo dobro delo," je nadaljeval 26-letni Ljubljančan, ki je za Lakerse zdaj odigral 28 tekem. Ker je bilo nekaj obračunov zaradi kalifornijskih požarov prestavljenih, so imeli naporen ritem Jezerniki dodatno zaostren. Pred dvema dnevoma je bilo na sporedu še gostovanje v Dallasu, Lukovo prvo po šokantni menjavi. Selitev, vračanje po poškodbi, prilagajanje na novo sredino in uigravanje z novimi soigralci – vse skupaj je bil vrtiljak, poln čustev, kot je povedal Dončić, a zdaj je pripravljen na najpomembnejše tekme: "Ampak čustva so povezana z igranjem košarke, kar res rad počnem. Prihaja končnica, kjer hočeš zmagati na vsaki tekmi."
Slovenski košarkarski velemojster je lani v svoji šesti sezoni, ko je bil prvi strelec lige, vodil Dallas do velikega finala. Letos je odigral še 22 tekem za Mavse, potem pa se je na božičnem dvoboju poškodoval. 2. februarja je košarkarski svet šokirala novica o menjavi med Dallasom in Lakersi, s katero se je Dončić preselil v Kalifornijo. V Teksasu se je odlično počutil, kot bi bil doma, in še vrsto let se je videl v dresu Dallasa, toda v Ligi NBA se stvari hitro spremenijo. Celo za superzvezdnike. Ko se je vračal po poškodbi, je potreboval nekaj časa, da je našel pravi ritem. Zdaj se igra Jezernikov že vrti okoli ljubljanskega virtuoza.
"Odkar imamo Luko, vse bolje izkoriščamo prevzemanja in prostor. Dobro izvajamo napadalne akcije. Ko pride do prevzemanja, je pomembno, da znaš izkoristiti prednost, ki se ti ponudi. Luka sprejema zelo dobre odločitve. Pri teh poznih odločitvah, kar pomeni, da pri prodorih pod koš ne veš, ali bo zaključil ali podal, je eden najboljših v ligi oziroma eden najboljših vseh časov. Recimo, da je razmerje v odstotkih 60:40 met in podaja. Ko je prišel sem, ni bil tako uspešen. Zdaj je našel pravi ritem. Vse je lažje, ko zadevaš trojke, s polrazdalje … Vse je tudi povezano. Je samozavesten in prišel je v svoj ritem," je o svojem varovancu in (za kratek čas) tudi nekdanjemu soigralcu govoril trener Lakersov J. J. Redick.
[IMAGE: Dončić z Dallasom ni končnice nikoli začel s prednostjo domačega igrišča. Foto: Reuters]
"Sem zelo samozavesten. Še posebej zato, ker sem nazaj v svojem ritmu. To je pomembno zame in za celotno ekipo. Lahko naredim vse, da ekipa zmaguje. Fizično se bolje počutim. Vem, da pomagam ekipi, ko prodiram. Lahko dam koš, večkrat pa je v raketi toliko igralcev in tako lahko kreiram odprte mete. Vse bolj smo uigrani," je dodal Dončić, ki je sezono (proti Portlandu verjetno ne bo igral), končal s povprečjem 28,2 točke, 8,2 skoka in 7,7 podaje. Tako v marcu kot v aprilu je njegovo povprečje več kot 30 točk.
Zdaj je na vrsti najpomembnejši del vsake sezone. Luka je do zdaj v končnici vedno igral vrhunsko. Namreč njegovo povprečje znaša 30,9 točke, kar je drugo najboljše. Strelsko je bil s 33,4 točke na tekmo učinkovitejši v končnici le Michael Jordan. Torej Lakersi imajo v svoji ekipi košarkarja z drugim najboljšim povprečjem v končnici, z LeBronom Jamesom pa še igralca, ki je v končnici dosegel največ točk skupno: "Nisva tu le midva. Imamo dobro moštvo, zbrano okoli naju. Vsak pomaga na svoj način. Če želimo postati prvaki, bo moral vsak prispevati svoj delež. Jasno je, da je prstan naš edini cilj. Mislim, da imamo ekipo, ki ji to lahko uspe. Ko smo vsi zbrani in igramo, kot znamo, nas je težko premagati."
Od 78 prvakov jih je 76 do zdaj redni del končalo na prvih treh mestih v konferenci. "Zaradi kemije, ki jo imamo v garderobi, smo zelo samozavestni. Vsi imamo v mislih isti cilj. To je prstan. Verjamemo vase. Igramo lahko na različne načine. Z LeBronom imamo morda celo najboljšega igralca vseh časov. Zdaj smo dobili še Luko, ki bo prav tako verjetno eden najboljših vseh časov. Ob tem smo vsi igralci osredotočeni na zmage. To je recept, ki ga potrebuješ, če hočeš biti prvak. Iskreno verjamem, da lahko osvojimo prstan. Vsi v garderobi verjamemo. Vsak ima svojo vlogo in vsak ji je popolnoma predan. Vsak bo naredil vse, da pomaga ekipi, da ji uspe. Smo odkriti drug do drugega, kar je ključno. Zasluge gredo trenerskemu štabu, ki je vpeljal sistem in jasno razdelil vloge, v katerih se je vsak dobro znašel," je pristavil Austin Reaves.

[DATE: 2025-04-22]
TITLE: Nico Harrison: Nisem vedel, kako radi imajo navijači Luko Dončića
SUBTITLE: Pred sklepno novinarsko konferenco ESPN objavil nove podrobnosti in ozadja Dončićeve menjave
SUBCATEGORY: Zagovor šefa Mavsov
URL: https://www.rtvslo.si/sport/kosarka/liga-nba/nico-harrison-nisem-vedel-kako-radi-imajo-navijaci-luko-doncica/743468
AUTHOR: Toni Gruden
SECTION: Liga NBA
RECAP: "Vedel sem, da je Luka pomemben za našo navijaško bazo, nisem se pa zavedal, v kakšni meri," je na novinarski konferenci ob koncu sezone Dallasa priznal Nico Harrison, generalni menedžer Mavericksov, ki ga še vedno preganja velika menjava Dončića.
CONTENT:
[IMAGE: Nico Harrison po menjavi ni stopil pred kamere lokalnih medijev v Dallasu, temveč je tekme spremljal iz tunelov pod tribunami, odzival se je le na klice izbranih novinarjev, za katere je moral prejšnji teden prirediti poseben dogodek, a ob koncu sezone se generalni menedžer Mavericksov ni mogel izogniti odprti novinarski konferenci. Foto: AP]
Ob tekmovalnem koncu sezone za Dallas, ki je ostal brez končnice, potem ko je izgubil dodatne kvalifikacije za 8. mesto Zahodne konference, je moral Nico Harrison končno stopiti pred mikrofone in kamere na pravi novinarski konferenci in ne samo gostiti srečanja z izbranimi novinarji.
Na dogodku za medije, ki pa niso smeli snemati oziroma uporabiti izjav v zvočni obliki, kaj šele videoposnetkih, je s svojimi izjavami generalni menedžer Dallasa še bolj razvnel gnev navijačev Mavsov. Za dobro mero je začel ESPN na čelu z novinarjem Timom MacMahonom objavljati serijo prispevkov o globljem ozadju šokantne menjave Luke Dončića za Anthonyja Davisa, četudi je slovenski superzvezdnik poleti želel podpisati supermaksimalno pogodbo in je bil prepričan, da bo ostal Maverick za vso kariero in življenje.
V severnoameriških športih je tradicija, da se ob tekmovalnem koncu sezone pred medije postavijo vsi igralci, trenerji in šefi. V ponedeljek se je s sedmo silo brez omejitev in vnaprej postavljenih pogojev tako moral spoprijeti tudi Nico Harrison, trenutno najbolj osovražen in nerazumljen športni funkcionar v ZDA.
"Vse, kar počnemo, je brez čustev in preverjeno z obsežnimi analizami," je o zahtevnih odločitvah vodilnega človeka Mavsov poudaril Harrison. Ni se strinjal, da si zasluži vzklike "odpustite Nica" v polni dvorani v Dallasu. "Menim, da sem opravil dobro delo in mislim, da ni pošteno, da me sodijo ob vseh letošnjih poškodbah. Sodite me lahko, ko bo moje delo končano. Ko se bo naša ekipa prihodnje leto vrnila po poškodbah, se bomo borili za naslov prvaka," je prepričan Harrison.
Mavericks so imeli to sezono ogromno težav s poškodbami. Anthony Davis, ki je v menjavi odšel v nasprotno smer, se je v zadnjih treh mesecih poškodoval trikrat, Kyrie Irving pa si je strgal križno vez in ga ne bo vsaj do januarja prihodnje leto. Redni del so končali na 10. mestu Zahodne konference in so za las ujeli dodatne kvalifikacije, kjer so najprej premagali Sacramento, a je bil nato Memphis premočan.
"Če bi navijači na parketu videli ekipo s Kyriejem, Davisom, P. J. Washingtonom, Dereckom Livelyjem in Klayem Thompsonom, bi razumeli našo vizijo. Prepričan sem, da je ta ekipa vredna šampionskega prstana, a žal zaradi poškodb te vizije še nismo uresničili," je še pripomnil o zdajšnji ekipi brez Dončića.
Znova je večkrat poudaril zdaj že znano krilatico "obramba dobiva prvenstva", vendar mediji v Dallasu, vse bolj namigujejo, da je odnos med lastniki, natančneje med guvernerjem ekipe Patrickom Dumontom in Harrisonom v vse slabšem stanju. Tudi to je Harrison na novinarski konferenci zavrnil.
"V bistvu je najin odnos s Patrickom Dumontom še močnejši, saj po tem poslu, ki naju povezuje, veliko več govoriva. Menjava je izzvala veliko več najinih pogovorov in menim, da imava zelo dober odnos. Javno se je izpostavil in me podprl, tega ne bom vzel kot samoumevno. To moram upravičiti," je razlagal generalni menedžer Dallasa.
Vse od menjave se kopiči navijaška jeza v Dallasu. Pristaši franšize so na tekmah skandirali "odpustite Nica", še najglasneje ob prvi vrnitvi Dončića v Dallas, ko je v dresu Jezernikov nekdanji ekipi pred kratkim nasul 45 točk, pri čemer ga je polna dvorana navdušeno pozdravljala ob vsakem dotiku žoge in košu proti njihovi ekipi.
"Ko 20 tisoč ljudi skandira proti tebi, vse to seveda občutiš. Čutim jezo navijaške baze, vendar imam podporo ekipe, sodelavcev in lastnikov, ki mi pomagajo. Tu sem, da sprejemam odločitve v dobro kluba in nekatere bodo pač nepriljubljene. Ta je bila očitno zelo nepriljubljena," je še, kot ga citirajo različni mediji, dejal Harrison.
Vprašanju, ali je Dončić igralec, ki je sposoben doseči šampionski prstan, se je izognil. Dončić je sicer z nekdanjo ekipo enkrat nastopil v konferenčnem finalu, lani pa je izgubil v velikem finalu proti Bostonu z 1:4 v zmagah.
"To vprašanje ni ravno pošteno, saj Luke ni več v tej ekipi. Vzhičen sem nad dejstvom, da imamo ekipo, ki je sposobna osvojiti naslov in to bomo pokazali naslednje leto," je zaključil Harrison.
A prava medijska bomba je bila vržena nekaj ur predtem, ko je ESPN objavil članek z naslovom: Odpuščanja, "energija navijačic“ in izgubljeno zaupanje: Kaj je v resnici pripeljalo do menjave Luke Dončića.
V dolgem branju je novinar Tim MacMahon osvetlil, kako se je vse začelo že 18 mesecev pred menjavo v noči iz 1. na 2. februar letos. Kot je že v MMC-jevem podkastu SOS-odmev (172. del) izpostavil analitik Iztok Franko, je klub pod Harrisonovim vodstvom načrtno odpustil ljudi, ki so bili Dončiću najbližje, odkar je leta 2018 še kot najstnik prišel v Dallas. Šlo je predvsem za osebje, ki skrbi za zdravje in fizično pripravljenost ter okrevanje. To je poosebljal Casey Smith, izjemno cenjeni direktor celotnega oddelka.
Nekaj dni po tem, ko je bil poleti 2023 simbol Mavericksov Dirk Nowitzki sprejet v košarkarski hram slavnih, je Harrison odpustil Smitha, ki je bil izredno blizu tako Nowitzkemu in je imel pomemben glas pri odločitvah v klubu, hkrati pa užival neizmerno Dončićevo zaupanje.
Harrison je poklical Smitha na osebni pogovor, a je bil vodja zdravniške službe na osebnem dopustu v domačem mestu v Ohiu pri umirajoči materi. Generalni menedžer ni mogel počakati, temveč se je odločil za videoklic in v njem odpustil strokovnjaka, ki je 20 let preživel v klubu.
Prostega Smitha, ki je bil večkrat del zlatih olimpijskih reprezentanc ZDA, je hitro podpisal New York, kjer je združil moči z Jalnom Brunsonom. Knicksi so v minuli sezoni v primerjavi s prejšnjimi dvema sezonama občutno znižali število izgubljenih tekem zaradi poškodb igralcev, nasprotna je bila zgodba pri Dallasu. MacMahon v članku podaja še primer trenj med dvema novima šefoma, odgovornima za zdravje, kar je pripeljalo do skoraj usodne napake pri zdravljenju mladega centra Derecka Livelyja.
[IMAGE: "Odpustite Nica in prodajte ekipo" sporočajo navijači družini Adelson, za katero klub vodi Patrick Dumont. Dogodki zadnjega tedna so znova razbesneli navijače kluba, ki je v obdobju Marka Cubana gradil zgodbo na večni zvestobi kluba in česar simbol je bil Dirk Nowitzki, ki je zdaj tako rekoč pretrgal vse stike z Mavsi. Foto: AP]
Ilustracija Harrisonovega delovanja, ki je samo nekaj dni po lanskem finalu lige NBA odpustil še vodjo trenažnega procesa Jeremyja Holspoppla in fizioterapevtko Casey Spangler.
Z njuno pomočjo je Dončić v sezoni 2023/24 odigral največ minut med vsemi igralci in dosegel zgodovinske številke: 33,9 točke, 9,2 skoka in 9,8 podaje na tekmo v rednem delu, nato pa je bil v končnici kot prvi igralec v zgodovini Lige NBA vodilni igralec playoffa po točkah, skokih, podajah in ukradenih žogah.
"Ne moreš igrati tako ... če si debela, pijana svinja,“ je v članku citiran Dončićev prijatelj, ki se je tako odzval na novice iz Dallasovega tabora po menjavi, ko so skušali vnesti dvom o pripravljenosti in predanosti slovenskega superzvezdnika, ki je sanjal, da bi celotno kariero preživel v Dallasu.
[IMAGE: Menjava Luke Dončića ostaja prva športna zgodba leta v ZDA. Razkritja in besede zadnjega tedna kažejo, da Nico Harrison ni bil pripravljen ponuditi Luki Dončiću supermaksimalne pogodbe, s katero bi 26-letni Slovenec postal najbolje plačani igralec Lige NBA. Ob tem je generalni menedžer Dallasa stavil, da je bolje imeti triletno časovno okno za naslov prvaka z Irvingom, Davisom in Thompsonom, ki so vsi starejši kot 30 let, kot pet let pogodbe z enim najboljših igralcev zadnje petletke. Foto: Reuters]

[DATE: 2025-04-20]
TITLE: Volkovi glasno tulili v Los Angelesu kljub 37 točkam Dončića
SUBTITLE: Denver v trilerju ugnal Clipperse po podaljšku
SUBCATEGORY: Liga NBA
URL: https://www.rtvslo.si/sport/kosarka/liga-nba/volkovi-glasno-tulili-v-los-angelesu-kljub-37-tockam-doncica/743340
AUTHOR: A. G.
SECTION: Liga NBA
RECAP: Košarkarji Los Angeles Lakersov so uvodni dan končnice Lige NBA prejeli pravo lekcijo na domačem parketu. S katastrofalno obrambo so izgubili proti Minnesoti s 95:117. Luka Dončić je bil najboljši strelec tekme s 37 točkami.
CONTENT:
[IMAGE: Dončić je bil neustavljiv v prvi četrtini, ko je dosegel 16 točk. Gostom je povzročal velike težave, a že na torkovi tekmi bo potreboval večjo pomoč soigralcev. Foto: AP]
26-letni Ljubljančan je udarno začel prvo končnico v dresu Jezernikov, potem ko je lani z Mavericksi izločil Volkove v finalu Zahoda s 4:1 v zmagah. V prvi četrtini je bil neustavljiv, dosegel je 16 točk za vodstvo z 28:21. To je bila edina dobra četrtina 17-kratnih prvakov Lige NBA. V vseh preostalih so popolnoma odpovedali v obrambi (prvo osebno napako so naredili šele v 20. minuti!), Minnesota je zadela 21 trojk iz 42 poskusov. Žoga je hitro krožila v napadu, zbrali so 29 podaj, Lakersi pa le 15. Tudi skok so dobili gostje (44:38).
Dončić ni imel razigranih soigralcevLakersi so prvič po letu 2020, ko so osvojili naslov v mehurčku v Orlandu, dosegli 50 zmag v rednem delu. Izognili so se tudi kvalifikacijam za končnico, ki so jih uspešno prestali v letih 2021, 2023 in 2024. Prvo tekmo končnice so gostili v Crypto.com Areni prvič po letu 2012, ko je Kobe Bryant blestel proti Denverju.
Pričakovanja so bili velika, razigranih posameznikov pa zelo malo. Dončić je bil na parketu kar 40 minut, zadel je polovico metov izza črte (5/10) in tudi pri prostih metih je bilo natančen (8/9). Izgubil je pet žog, Volkovi so ga velikokrat podvajali.
[IMAGE: Anthony Edwards je bil motor Minnesote, tudi krč v tretji četrtini ga ni ustavil. Foto: AP]
LeBron James, ki si tako zelo želi peti šampionski prstan, je zbral 19 točk, a zgrešil preveč odprtih metov (8/18 iz igre, 1/5 za tri). Austin Reaves se je prebudil precej prepozno, večino od 16 točk je dosegel, ko je bila tekma že odločena. Rezervisti Jezernikov so zmogli le 11 točk.
Treba bo ponoviti igro iz prve četrtine "V prvi četrtini smo igrali odlično, vsi smo bili agresivni v obrambi. Tako igro moramo prikazati vseh 48 minut. Minnesota je igrala hitro, stavila je na protinapade in nas nadigrala z zelo fizičnim pristopom. Čudno se mi zdi, da imam le eno podajo. To res ni dovolj. Navijači so bili glasni tudi, ko smo zaostajali več kot za 20 točk," je na novinarski konferenci povedal Dončić.
Izjemni predstavi McDanielsa in ReidaAnthony Edwards, ki je v rednem delu zadel kar 320 trojk, 130 več kot lani, je odlično vodil igro. Tokrat je bil štirikrat natančen izza črte, zbral je 22 točk. Junak večera je bil Jaden McDaniels, ki je prispeval 25 točk in 9 skokov. Zadel je vse tri poskuse za tri točke in zgrešil le dva meta iz igre (11/13).
Rezervist Naz Reid je rešetal mrežico iz svoje sladke točke – iz desnega kota. Kar šestkrat je zadel izza črte in se izkazal s 23 točkami. Nekdanji krilni center Lakersov Julius Randle, ki je poleti prišel iz New Yorka, je prispeval 16 točk, zadel je štiri trojke.
[IMAGE: LeBron James se je večkrat jezil na sodnike. 40-letnik ni bil v pravi formi, potem ko je izpustil zadnje tekme rednega dela. Foto: AP]
Udaren start DončićaDončić je bil izjemno motiviran od prve akcije naprej. Dosegel je prvih šest točk na tekmi. V štirih minutah je zadel dve trojki za vodstvo z 12:7. Ljubljančana jim ni uspelo zaustaviti brez podvajanja, zlahka je prodiral v raketo. Po 12 minutah je zbral 16 točk, Lakersi pa so vodili z 28:21.
McDaniels zrežiral preobrat na začetku druge četrtineNa začetku druge četrtine je Dončić le tri minute in pol sedel na klopi, Volkovi pa so ujeli pravi ritem v napadu. McDaniels je nanizal devet točk in Minnesota je prevzela vodstvo (30:35).
Reid je čakal v desnem kotu, nato v visokem loku zadel dve trojki in Volkovi so si priigrali 13 točk naskoka (34:47) sredi druge četrtine. Tudi dve minuti odmora, ki jih je vzel J. J. Redick, nista pomagali. Reaves je štiri minute pred odmorom prejel osebno napako, to je bila prva za Lakerse na tekmi. Donte DiVincenzo je s trojko z desetih metrov prehitel sireno za konec prvega polčasa (48:59).
[IMAGE: Jaden McDaniels je bil najboljši igralec prve tekme. Foto: AP]
Edwardsa zagrabil krč, Lakersi pa hitro znižali zaostanekMinnesota je zalet prenesla v tretjo četrto, ki jo je odprla z delnim izidom 11:0. McDaniels, Randle in Edwards so bili natančni izza črte (48:70). Reid je z novo trojko zagotovil Volkovom najvišjo prednost na tekmi štiri minute pred koncem tretje četrtine (61:88). Edwards je pri polaganju padel na parket in zagrabil ga je krč v mečni mišici. Moral je v garderobo. Brez motorja igre so Lakersi z delnim izidom 17:6 znižali na 78:94 po 36 minutah.
Napete končnice ni biloDončić je s trojko in polaganjem znižal na 86:98, ostalo je še deset minut, a na parket se je vrnil Edwards. Takoj je razigral soigralce, Randle in Reid sta zadela izza črte. Lakersom se je znova ustavilo v napadu, več kot pet minut niso dosegli niti točke. Pri zaostanku z 90:113 je Redick tri minute pred koncem celotno peterko poklical na klop.
Edwards: Vsi imajo Lakerse za favorite in to nam zelo odgovarja"Bili smo pripravljeni na boj od prve minute. Jaden McDaniels je odigral izjemno tekmo. Vseskozi smo mu govorili, da se mora odločati za mete, tudi če nekajkrat zgreši. Odličnim strelcem se vedno odpre. Bil je MVP sobotnega večera. V tej seriji imajo vsi Lakerse za favorite in to nam zelo odgovarja," je povedal Edwards, ki je odigral najboljšo sezono v karieri s povprečjem 27,6 točke na tekmo.
Redick pričakuje agresivnejšo igro na drugi tekmi"V drugi četrtini so dosegli veliko lahkih točk iz protinapadov in iz drugih akcij. Težko jih je premagati, če imajo tak met iz igre. Minnesota je ena najboljših ekip v ligi. Pripravljeni smo bili na prvo tekmo, nismo obupali, ko smo se znašli v zaostanku. Nismo igrali dovolj agresivno, predvsem v drugi četrtini in v uvodnih osmih minutah tretje četrtine smo popolnoma odpovedali," je na novinarski konferenci razlagal trener Lakersov J. J. Redick.
Tri dni časa analizo pred drugo tekmoDruga tekma bo v sredo ob 4.00 v Los Angelesu, v petek in nedeljo pa bosta tretja in četrta tekma v Target Centru, kjer so Lakersi v letošnji sezoni izgubili obe tekmi.
Denver v trilerju ugnal ClipperseDenver je v pravi poslastici premagal Los Angeles Clipperse s 112:110 po podaljšku. Vlatko Čančar je vso tekmo sedel na klopi Nuggetsov.
[IMAGE: Nikola Jokić se je znova približal trojnemu dvojčku. Jamal Murray ima še precej rezerve po poškodbi. Foto: AP]
Gostje iz Los Angelesa so vodili večji del tekme, sredi druge četrtine so imeli že 15 točk prednosti (34:49). Nikoli Jokiću je v zadnjih minutah prvega polčasa uspelo znižati zaostanek (49:53).
Westbrook ključni mož v končniciŠele tri minute in pol pred koncem je Denver povedel prvič (93:92) po koncu prve četrtine. Russell Westbrook se je razigral v končnici. Nanizal je sedem točk in s trojko z leve strani zagotovil vodstvo (98:96) 24 sekund pred koncem rednega dela. Po minuti odmora je James Harden izenačil. Nuggetsi so imeli 18 sekund za zadnji napad, a se je Westbrook zapletel in mu ni uspelo priti do meta pred piskom sirene.
[IMAGE: Russell Westbrook je nalezel soigralce z izjemno energijo. Nepopustljivi veteran je bil zelo zaslužen za zmago Nuggetsov. Foto: AP]
V podaljšku je Christian Braun zadel ključno trojko minuto pred koncem (108:104). Harden je prav tako zadel izza črte, a je nato Aaron Gordon zadel dva prosta meta (110:107). Zadnji napad so imeli Clippersi, a je Westbrook izbil žogo, Harden pa jo je potisnil v avt. Jokić je z dvema prostima metoma potrdil zmago Denverja.
Srbski center se je znova približal trojnemu dvojčku z 29 točkami, 12 podajami in 9 skoki. Gordon je zbral 25 točk, Jamal Murray še ni v pravi formi po poškodbi, Westbrook pa se je izkazal z neverjetno energijo v odločilnih trenutkih.
Prvi poraz Clippersov po 30. marcuZačasni trener David Adelman je dobil vse štiri tekme na klopi Nuggetsov, zamenjal je Michaela Malona, ki je osvojil naslov z Denverjem predlani.
Clippersi so doživeli prvi poraz po 30. marcu. V končnici so prišli samozavestni, saj so dobili 18 od 21 tekem. Harden je prispeval 32 točk in 11 podaj, zadel je štiri trojke. Kawhi Leonard je dosegel 22 točk, Ivica Zubac pa je vpisal dvojni dvojček (21 točk in 13 skokov). Obeta se zelo napeta serija, druga tekma v Ball Areni bo že v ponedeljek.
Indiana že v prvem polčasu strla MilwaukeeNa uvodni tekmi končnice na Vzhodu je Indiana odpravila Milwaukee s 117:98. Pacersi so blesteli v prvem polčasu, na odmor so odšli s 24 točkami naskoka (67:43).
[IMAGE: Myles Turner je blestel v Gainbridge Fieldhousu, zadel je štiri trojke. eFoto: AP]
Pascal Siakam je dosegel 25 točk, Myles Turner je zadel štiri trojke, Tyrese Haliburton pa je odlično razigral soigralce, zbral je 10 točk, 12 podaj in 7 skokov.
Janis Andetokumbo je bil najboljši strelec tekme v Gainbridge Fieldhousu s 36 točkami. Bucksi so zelo pogrešali Damiana Lillarda, ki je odsoten zaradi krvnega strdka v desni mečni mišici.
Lani je Indiana na poti do konferenčnega finala v uvodnem krogu izločila Milwaukee s 4:2 v zmagah, a Amndetokumbo je zaradi poškodbe manjkal na vseh tekmah.
Carlisla skrbijo lahki koši Andetokumba"To je bila šele prva tekma in že zdaj je jasno, da bo druga za nas veliko težja. Janisa smo pustili, da je dosegal preveč lahkih košev. Skušali smo postaviti zid, a nam ni uspevalo. Odlični igralci vedno najdejo pot. Ne preseneča me, da je dosegel 36 točk. Treba bo narediti analizo," je povedal trener Indiane Rick Carlisle, ki je junija 2011 popeljal Dallas do naslova prvaka.
Knicksi z delnim izidom 21:0 do zmage v zadnji četrtiniNew York je odpravil Detroit s 123:112 v Madison Square Gardnu. Pistonsi so dobili tretjo četrtino s 36:26 in si nabrali osem točk naskoka devet minut pred koncem (90:98).
[IMAGE: Cameron Payne je dosegel 11 točk v zadnji četrtini, ko so Knicksi uprizorili veliko vrnitev v Madison Square Gardnu. Foto: AP]
Sledil je delni izid 21:0 v štirih minutah in pol. Niti dve minuti odmora nista rešili Detroita, ki ni dobil tekme v končnici vse od finala Vzhoda proti Bostona maja 2008. To je bil njihov 14. zaporedni poraz v končnici.
Jalen Brunson je dosegel 34 točk, a junak večera je bil Cameron Payne, ki je 11 od 14 točk prispeval v zadnji četrtini, ko je z dvema trojkama dvignil navijače na noge in Knicksi so povozili Pistonse. Karl-Anthony Towns se je izkazal s 23 točkami in 11 skoki na prvi tekmi končnice v dresu New Yorka.
Tobias Harris je 22 od 25 točk dosegel v prvem polčasu, ko je štirikrat zadel izza črte. Cade Cunningham je debitiral v končnici z 21 točkami in 12 podajami, a met mu ni stekel (8/21, 1/4 za tri).
Vzhod, 1. krog:INDIANA (4) – MILWAUKEE (5) 1:0 117:98 (33:25, 34:18, 26:33, 24:22) Siakam 25 (10/15 iz igre, 3/5 za tri), Turner 19 (7/12 iz igre, 4/6 za tri), Nembhard 17, Mathurin 13, McConnell 11, Haliburton 10 (3/13 iz igre, 0/7 za tri), 12 skokov in 7 podaj, Nesmith 7, Toppin in Bryant po 6, Walker 3; Andetokumbo 36 (14/23 iz igre, prosti meti 8/15) in 12 skokov, Green 15 (5/11 za tri), Trent 14, Porter 12, B. Lopez 9, Rollins 5, Portis 4, Connaughton 3, Lillard ni igral.
NEW YORK (3) – DETROIT (6) 1:0Brunson 34 (12/27 iz igre, 2/5 za tri) in 8 podaj, Anunoby (8/18 iz igre, 3/8 za tri) in Towns (10/14 iz igre in 11 skokov) po 23, Payne 14 (3/5 za tri), Hart 13, Bridges 8, Robinson 6, Shamet 2; Harris 25 (8/13 iz igre, 4/5 za tri), Cunningham 21 (8/21 iz igre, 1/4 za tri) in 12 podaj, Beasley 20 (6/12 za tri), Hardaway 19 (3/8 za tri), A. Thompson 10, Schröder 8, Duren 7, Stewart 2.
Nedelja ob 21.30: BOSTON (2) – ORLANDO (7) 0:0
Ponedeljek ob 1.00: CLEVELAND (1) – MIAMI (8) 0:0
Zahod, 1. krog: LA LAKERS (3) – MINNESOTA (6) 0:195:117 (28:21, 20:38, 30:35, 17:23)Dončić 37 (12/22 iz igre, 5/10 za tri, prosti meti 8/9), 8 skokov in 1 podaja v 37 minutah, James 19 (8/18 iz igre, 1/5 za tri), Reaves 16 (5/13 iz igre, 3/8 za tri), Hačimura 9 (3/7 za tri), Knecht 5, Finney Smith in Vincent po 3, Vanderbilt 2, Hayes 1; McDaniels 25 (11/13 iz igre, 3/3 za tri) in 9 skokov, Reid 23 (8/12 iz igre, 6/9 za tri), Edwards 22 (8/22 iz igre, 4/9 za tri), 9 podaj in 8 skokov, Randle 16 (4/6 za tri), Conley in DiVincenzo po 9, Alexander Walker 7, Gobert, Garza in Clark po 2.
DENVER (4) – LA CLIPPERS (5) 1:0* 112:110 (27:35, 22:18, 23:22, 26:23)Jokić 29 (12/24 iz igre, 1/4 za tri), 12 podaj in 9 skokov, Gordon 25 (8/14 iz igre) in 8 skokov, Murray 21 (7/20 iz igre, 3/7 za tri), 9 skokov in 7 podaj, Westbrook 15 (5/17 iz igre, 2/6 za tri) in 8 skokov, Braun 11, Watson 6, Porter 3, Pickett 2, Čančar ni igral; Harden 32 (11/22 iz igre, 4/9 za tri) in 11 podaj, Leonard 22 (9/15 iz igre, 1/3 za tri), Zubac 21 (10/15 iz igre) in 13 skokov, Powell 12, Dunn 10, Batum 9, Jones Jr. 4. * – po podaljšku
Nedelja ob 19.00: OKLAHOMA CITY (1) – MEMPHIS (8) 0:0
Ponedeljek ob 3.30: HOUSTON (2) – GOLDEN STATE (7) 0:0
Stanje v zmagah je v krepkem tisku. Igrajo na štiri zmage po sistemu 2-2-1-1-1.

[DATE: 2025-04-28]
TITLE: Jeza Redicka zaradi nedosojene osebne napake: "Spotaknil ga je. Luka ni kar sam padel."
SUBTITLE: V četrtek ob 4.00 peta tekma v Los Angelesu
SUBCATEGORY: NBA
URL: https://www.rtvslo.si/sport/kosarka/liga-nba/jeza-redicka-zaradi-nedosojene-osebne-napake-spotaknil-ga-je-luka-ni-kar-sam-padel/744090
AUTHOR: Tilen Jamnik
SECTION: Liga NBA
RECAP: Los Angeles Lakersi se iz Minneapolisa vračajo z dvema porazoma in tako si spodrsljaja ne smejo več privoščiti, saj Volkovi za napredovanje potrebujejo le še zmago. "Smo razočarani, a še ni konec" je dejal Luka Dončić.
CONTENT:
[IMAGE: Luka Dončić je 33 sekund pred koncem padel med prenosom žoge v napad, toda sodniki so menili, da nas njim ni bila storjena osebna napaka. Foto: Reuters]
S 116:113 je Minnesota zmagala na četrti tekmi in v seriji povedla s 3:1. Prednost gostov je bila pred zadnjimi 12 minutami dvomestna, potem pa so bili v četrti četrtini Timberwolvesi boljši z 32:19. 19:9 je bil delni izid v zadnjih petih minutah. "Za napredovanje potrebuješ štiri zmage. Zato še ni končano, moramo pa verjeti, da nam lahko uspe preobrat," je bil razočaran Dončić. Volkovi bodo imeli prvo zaključno žogo za napredovanje v konferenčni polfinale v Crypto.com Areni v četrtek ob 4.00 po slovenskem času.
Na obeh tekmah v Minneapolisu so bili Lakersi v igri za zmago, toda na koncu se je veselila domača zasedba. Luka je imel na tretji tekmi želodčne težave, tokrat pa se je, kot je priznal, počutil bolje. Srečanje je končal z 38 točkami, v statistiko pa vpisal le en skok in dve podaji. "Po tretji tekmi sem predvsem počival. Ni izgovorov, da smo izgubili. To je končnica in utrujenost nima vpliva. Igramo veliko minut, toda nismo utrujeni. Tekmec je v končnici odigral bolje," je dodal 26-letni Ljubljančan.
V prvem delu so vijoličasto-zlati povedli z dvomestno razliko, kar pa so hitro zapravili in v zaključku prvega dela je Minnesoti uspela serija, po kateri je celo odšla s prednostjo na odmor. Potem so Lakersi odlično odprli drugi polčas, ko so naredili serijo 14:0. J. J. Redick je vseh drugih 24 minut odigral z isto peterko. "Dobro smo igrali v prvem polčasu. Morali bi imeti dvomestno prednost, a smo zaostajali, saj so nas izgubljene žoge in napadalni skok Minnesote zelo drago stali," je povedal trener Jezernikov.
[IMAGE: Grafiko zagotavlja sofascore.com]
V zadnji četrtini je bil zelo razigran Anthony Edwards, ki je v tem delu srečanja dosegel 16 od svojih 43 točk. Da se je tehtnica nagnila na domačo stran, sta močno pripomogla tudi Naz Reid in Jaden McDaniels. 10/22 je bil met Volkov v zadnji četrtini, Lakersi pa so iz igre metali 5/18. "V končnici so igrali bolje kot mi. Ant je bil odličen, pomembne akcije so uspele Reidu, znova je pomemben delež prispeval Jaden. Vsakič, ko smo se skušali odlepiti, so odgovorili. Imeli smo priložnost, le nismo je znali izkoristiti in zaključiti tekme. Prihajali smo v dobre položaje. Z Luko sva zgrešila odprta polaganja. Mislim pa, da utrujenost tu ni imela zveze. Preprosto smo zgrešili odprte mete. Prihajali smo v položaje, kakršne smo si želeli, če tega nismo znali unovčiti," je pristavil LeBron James.
40-letni superzvezdnik se je izkazal z vsestransko predstavo. 27 točkam je dodal 12 skokov, osem podaj in po tri ukradene žoge ter blokade. Tri žoge je izgubil, zadnjo 33 sekund pred koncem, ko so zaostajali za točko. Zatem je v prodoru napravil osebno napako nad Edwardsom, ki je bila dosojena po trenerskem izzivu. Ant je oba prosta meta zadel, Austin Reaves pa je na drugi strani zgrešil trojko za podaljšek. "Imeli smo še čas, da pridemo čez polovico. Iskal sem odprtega soigralca," je eno odločilnih akcij opisal James, potem ko je žogo prestregel McDaniels. Ta je predtem – tedaj je bilo do konca še 39 sekund – z zabijanjem izenačil, s prostim metom pa popeljal Volkove v vodstvo.
Žogo je nato v napad peljal Dončić, ki je ob domačem krilnem košarkarju padel. Ker so sodniške piščalke ostale neme, je hitro klical minuto odmora. "Spotaknil me je," je dejal Dončić, ki je potem prevzel krivdo za izgubljeno žogo Jamesa, ker je prišlo do šuma v komunikaciji in se mu ni odprl. Da nad Lukom ni bila dosojena osebna napaka McDanielsa, je zelo razjezilo Redicka: "Spotaknil ga je. Ni padel kar sam. Morali bi imeti proste mete in s tem priložnost za vodstvo. Ni izgovor za poraz, samo dejstvo je, da je bila osebna napaka. Igralcem poveš specifične stvari za tekmo, ki jih pa zdaj preprosto nismo izvedli."
Tako zdaj prostora za napake ni več. Lakersi morajo dobiti naslednjo tekmo, sicer bodo sezono končali prej od pričakovanj. "Velik izziv je pred nami. Dodatna motivacija, da zmagamo trikrat zapored. Bo zelo težko. Vsaka posest bo štela, in dati moramo vse od sebe, ne glede na vse. Igrati moramo, kot smo v tretji četrtini. Žoga je dobro krožila, bili smo agresivni in veliko napadali obroč. Vse se je pa začelo z dobro obrambo. Ne smemo se sprostiti, ko smo si priigrali prednost, ampak moramo igrati naprej kot takrat, ko smo si priigrali prednost," je še dejal Dončić, James pa je pristavil: "Ne smemo razmišljati o treh zmagah, ampak samo o naslednji tekmi. Osrediniti se moramo le nanjo. To je pomembno, sicer je konec sezone."

[DATE: 2025-04-18]
TITLE: Drugo poglavje dvoboja Dončić – Edwards, obrazov prihodnosti košarke
SUBTITLE: Jezerniki nekoč bivali, kjer so zdaj doma Volkovi
SUBCATEGORY: Naj se zabava začne
URL: https://www.rtvslo.si/sport/kosarka/liga-nba/drugo-poglavje-dvoboja-doncic-edwards-obrazov-prihodnosti-kosarke/743153
AUTHOR: Tilen Jamnik
SECTION: Liga NBA
RECAP: Leto dni za tem, ko je vodil Dallas do velikega finala, Luka Dončić začenja svojo prvo končnico v dresu Lakersov. Prvi tekmec je dobro poznan – Minnesota, ki jo je z Mavericksi lani izločil v finalu Zahoda.
CONTENT:
[IMAGE: Na štirih medsebojnih tekmah je letos rezultat 2:2, so pa Lakersi dobili edino tekmo z Minnesoto, odkar jih je okrepil Luka Dončić. Foto: AP]
Kot je razkril komisar Lige NBA Adam Silver, je h konkretnemu dvigu gledanosti najmočnejšega košarkarskega tekmovanja na svetu v zadnjem obdobju pripomogla prav menjava, ki je v Los Angeles pripeljala slovenskega košarkarskega virtuoza. Hkrati je bil razlog tudi v zanimivem zaključku rednega dela, predvsem v Zahodni konferenci, ko so se ekipe vse do zadnjega dneva potegovale za mesto v končnici. Z zadnjo zmago si ga je priborila tudi Minnesota, ki je tako zasedla šesto mesto in bo izzvala Lakerse. Ker se obeta zelo zanimiva končnica, se bo verjetno trend nadaljeval.
Precej pozornosti bo nedvomno deležna serija med Jezerniki in Volkovi. Lakersi so tako ali tako vedno v središču dogajanja, po zadnjih dogodkih še posebej, oči pa bodo uprte v superzvezdniški obračun. Na eni strani stojita Dončić in LeBron James, na drugi se vse vrti okoli Anthonyja Edwardsa, ki je tako kot Luka obraz košarkarske prihodnosti. Minnesota je letos zbrala 49 zmag, sedem manj kot lani, ko je bila tretja na Zahodu. Je pa letošnji izkupiček drugi najboljši po eri Kevina Garnetta. Takrat so Timberwolvesi v končnici tudi dvakrat igrali proti Lakersom, ki pa so obe seriji dobili.
[IMAGE: Statistika sezone Minnesote. Grafiko zagotavlja sofascore.com]
Letos mineva 36 let, kar se je Liga NBA vrnila v Minnesoto. V deželi 10.000 jezer oziroma prav v mestu jezer, kot pravijo Minneapolisu, je pred Volkovi že domovala ena franšiza, ki pa se je leta 1960 s hladnega severa ZDA preselila v sončno Kalifornijo. Najslovitejši košarkarski klub na svetu je nekoč bival v Minnesoti. Od tod tudi ime Jezerniki, ki pa je ostalo po selitvi v Los Angeles. Prvih pet od skupno 17 naslovov so Lakersi osvojili v času igranja v Minneapolisu, takrat s prvim izmed številnih zvezdnikov prestižnega kluba, Georgeem Mikanom. Njegova številka 99 visi v druščini velikanov kraljice iger pod stropom Crypot.com Arene.
Z Volkovi je Minnesota dobila spet košarko najvišje svetovne ravni in še čaka pa na prvi prstan novonastalega kluba. Kar ni uspelo Garnettovi generaciji, zdaj navijači upajo, da bo moštvu, ki je zasnovano okoli Edwardsa. V petih letih igranja v NBA-ju se je mladenič iz Atlante razvil v enega najboljših košarkarjev na svetu. Upravičil je velika pričakovanja, ko je bil prvi izbor nabora 2020. 23-letni Ant (Mravlja, op. a.) postaja kompleten napadalec. Je nesporni vodja volčjega krdela, iz leta v leto pa v svoji igri napreduje.
Tudi letos je naredil korak naprej. Statistično ima najboljšo sezono s povprečjem 27,6 točke na tekmo, eksplozivni branilec, ki prodore zaključuje na atraktiven način, mnogokrat s silovitimi zabijanji, je zdaj postal še odličen strelec razdalje. Letos je zadel kar 320 trojk, 130 več kot lani, uspelo pa mu je z le nekaj manj kot 40-odstotno uspešnostjo. Gre za zares imeniten dosežek, sedmi najboljši na večni lestvici. Od šestih boljših izkupičkov v posamezni sezoni jih ima pet najboljši ostrostrelec vseh časov Stephen Curry, enega pa James Harden. Z nekaj manj kot 40 odstotki je do zdaj zadeval trojke tudi v končnici, kjer je nasploh zelo učinkovit. Odigral je 27 tekem, povprečje 27,8 pa je deveto najboljše vseh časov.
[IMAGE: Anthony Edwards je bil s 320 trojkami prvi v ligi. Zadel jih je na 79 tekmah. Eno manj je prispeval Malik Beasley, ki je odigral vseh 82 obračunov. Na tretjem mestu je s 311 trojkami Stephen Curry, ki pa je nastopil na 70 srečanjih. Foto: AP]
Na tej lestvici sta pred njim oba prva moža Lakersov. James je z 28,4 šesti. Ko je LeBron debitiral v Ligi NBA, je bil Ant star le dve leti. Ko je odraščal, se je zgledoval tudi po njem. Lani sta skupaj v Parizu osvojila olimpijsko zlato medaljo, zdaj pa se bosta prvič srečala v končnici. "Veliko pomeni, da se bom pomeril z LeBronom, morda najboljšim, ki je kdaj igral košarko. Zagotovo nas čaka težka naloga, da ga izločimo, ampak bo pa zelo zabavno," je dejal Edwards, ki je lani v končnici z Minnesoto najprej pometel s Phoenixom in svojim vzornikom Kevinom Durantom, potem je s 4:3 v zmagah klonil Denver, v finalu Zahoda pa je bil s 4:1 boljši Dallas.
[IMAGE: Statistika sezone Anthonyja Edwardsa. Grafiko zagotavlja sofascore.com]
Volkovi niso našli rešitve za slovenskega košarkarskega virtuoza, ki je v seriji blestel in statistiko polnil v povprečju z 32,4 točke, 9,6 skoka, 8,2 podaje in 2,2 ukradene žoge na tekmo, s čimer si je prislužil naziv MVP serije. Nagrada nosi ime po Magicu Johnsonu, legendarnem Jezerniku. Ko so v 80. Jezerniki navduševali z njim v glavni vlogi, so v Kaliforniji slavili pet šampionskih prstanov. Zdaj je osrednja figura vijoličasto-zlate zasedbe v podobnem slogu kot nekoč Magic znova visoki organizator igre, ki prav tako blesti z velemojstrskimi potezami. Po Magicu Johnsonu je zdaj dirigent Lakersov Luka Magic, ki je na lestvici strelcev končnice celo na drugem mestu. Do zdaj njegovo povprečje znaša 30,9 točke, višjega pa je imel le Michael Jordan.
26-letni Ljubljančan je eden najbolj priljubljenih košarkarjev na svetu, morda celo najbolj od predstavnikov nove generacije. Trditev temelji na odzivu javnosti po šokantni menjavi iz Dallasa v Los Angeles, pa tudi na številkah prodaje dresov, saj je po prihodu med Jezernike zdaj njegova 77-ica na prvem mestu. Luka ni le odličen strelec, v prvi vrsti je vrhunski organizator igre, ki narekuje ritem dvoboja in ima ogromen vpliv na njegov potek. Ker je praktično na vsaki tekmi deležen podvajanj tekmeca, si je njegovo igro za zgled vzel tudi Edwards: "Veliko gledam videe drugih košarkarjev, kako reagirajo, ko jih podvajajo, še posebej Luko Dončića. Veliko gledam predvsem njegove posnetke, kako napada tako obrambo. Čeprav igrava v drugačnem ritmu, mi spremljanje njegove strategije zelo pomaga."
Zdaj je na vrsti drugo poglavje njunih obračunov v končnici. Dončić je s sovjim prihodom spremenil naravo napada Lakersov, ki je z njim učinkovitejši. Več vijoličasto-zlati zdaj igrajo "pick and roll" in precej večkrat mečejo izza črte, ko jih v večini z žogami zalaga Luka, ki pa je seveda prav tako zelo nevaren z razdalje. V dresu Jezernikov je na 28 tekmah zadel 102 trojki, njegov met za tri pa je skoraj 38-odstoten. Kot je sam dejal, je ujel svoj ritem, zdajšnja igra pa počasi postaja že podobna njegovim najboljšim izvedbam. Z novimi soigralci se je zdaj že dobro uigral, postal jedro napada Jezernikov, pred njim pa je nov velik karierni izziv.
[IMAGE: Takole je Dončić zadel trojko pred Rudyja Goberta za zmago na drugi tekmi finala Zahoda, kar je bil eden izmed vrhuncev lanske končnice. Foto: AP]
Ker dobro pozna Minnesoto, je v veliko pomoč pri pripravi trenerju J. J. Redicku. Na nasprotni strani stoji ekipa, ki je v odlični formi. Namreč od marca dalje je Minnesota na 21 tekmah klonila le štirikrat, kar je drugi najboljši izkupiček v tem obdobju v ligi. Osmi najboljši napad se vrti okoli Edwardsa, še večji adut Volkov pa je obramba. Lani je bila celo najboljša v rednem delu, letos pa je bila šesta. Ekipa je doživela nekaj sprememb. Karl-Anthony Towns, ki je bil drugi igralec moštva, je odšel v New York, v nasprotno smer pa sta pripotovala Julius Randle in Donte DiVincenzo. "Dodali so dva igralca, ki znata dobro igrati košarko. Ant je izjemen. Imajo veliko kakovostnih košarkarjev, ki v obrambi lahko pokrivajo različne položaje. So zelo nevarna ekipa," je dejal Dončić.
Randle je nekakšna zamenjava za KAT-a in zdaj druga napadalna opcija. Krilni center, ki je prve štiri sezone v Ligi NBA preživel med Lakersi, bo pomemben dejavnik razpleta serije. Namreč do zdaj je v končnici igral pod pričakovanji, in če bo tako nadaljeval, bo to velik udarec za ofenzivno učinkovitost Minnesote. Samo zanašanje na sicer izjemnega Edwardsa v napadu ne bo dovolj. Zato pa se Volkovi lahko zanesejo na zanesljivo obrambo. Rudy Gobert, štirikratni najboljši obrambni igralec v ligi, je glavna ovira pred obročem. Toda Luka je našel tudi rešitev zanj. Še vedno je živ spomin na trojko prek roke francoskega orjaka, ki je najprej zaplesal na Lukovem vrtiljaku, potem pa je Ljubljančan še zadel izza črte za veliko zmago Dallasa na drugi tekmi serije.
"Rad vidim, da me prevzema center. Takrat skušam zadeti, ali pa kreirati za soigralce. Vedno pravim, da rad igram pick and roll. Tako je že ves čas, odkar sem v ligi," je dodal Dončić, ki je prepričan, da imajo Jezerniki že letos možnosti za osvojitev 18. prstana: "Cilj je naslov prvaka. Imamo dobro ekipo. Igralci smo pripravljeni iti v bitko drug z drugim. Kemija je na visoki ravni. Zagotovo imamo možnosti, da nam uspe." Lakersi sicer nimajo dominantnih visokih igralcev, zato je centrska linija Minnesote v precejšnji prednosti. Ob Gobertu in Randlu je tu pomemben adut še raznovrstni Naz Reid s klopi. Nasploh imajo Volkovi širši kader, saj je osem košarkarjev sposobnih dosegati med 15 in 20 točk, pri Lakersih pa glavno breme ob Dončiću nosita še James in Austin Reaves. Je pa zato ta trio izjemno talentiran. Oba lahko tudi kreirata tako zase kot za soigralce.
Minnesota ima prav tako zelo dobro obrambo na zunanjih položajih. Jaden McDaniels je lani veliko pokrival Dončića. Letos bo odgovoren bodisi zanj bodisi za LeBrona, zelo agresivna znata biti na 'žogi' tudi Nickeil Alexander-Walker in DiVincenzo. Prav to agresivnost Volkov je izpostavil Redick. Zelo pomembno bo, kakšen bo nadzor nad žogo Lakersov. Zapravljene žoge – Minnesota tekmeca prisili v številne – bodo igrale pomembno vlogo v scenariju razpleta serije. Vse skupaj pa obeta spektakel že na uvodu končnice. "Rad igram te največje in najpomembnejše tekme. Uživam v končnici. Najzabavnejši del sezone. Vsak da vse od sebe," je pristavil Dončić. Naj se torej zabava začne.
1. tekma, nedelja ob 2.30:LOS ANGELES LAKERS (3) − MINNESOTA (6)
2. tekma, sreda ob 4.00:LOS ANGELES LAKERS (3) − MINNESOTA (6)
3. tekma, sobota, 26. aprila, ob 3.30:MINNESOTA (6) − LOS ANGELES LAKERS (3)
4. tekma, nedelja, 27. aprila, ob 21.30:MINNESOTA (6) − LOS ANGELES LAKERS (3)
5. tekma, sreda, 30. aprila:LOS ANGELES LAKERS (3) − MINNESOTA (6)
6. tekma, petek, 2. maja:MINNESOTA (6) − LOS ANGELES LAKERS (3)7. tekma, nedelja, 4. maja:LOS ANGELES LAKERS (3) − MINNESOTA (6)

[DATE: 2025-04-26]
TITLE: Bruhanje, neprespana noč ... LeBron James: "Bolezen Dončića vpliva na vso ekipo"
SUBTITLE: Malo časa za okrevanje, naslednja tekma že v nedeljo
SUBCATEGORY: Po porazu Lakersov
URL: https://www.rtvslo.si/sport/kosarka/liga-nba/bruhanje-neprespana-noc-lebron-james-bolezen-doncica-vpliva-na-vso-ekipo/743958
AUTHOR: D. S. M.
SECTION: Liga NBA
RECAP: Luka Dončić je zaradi želodčnih težav bruhal ves popoldan pred tekmo, skorajda ni spal, ozadje tretje tekme Minnesota - Los Angeles, ki so jo dobili Volkovi, opisujejo pri ESPN-ju.
CONTENT:
[IMAGE: Luka Dončić se je namučil na tretji tekmi, po koncu tekme pa zaradi slabega počutja ni bil na voljo medijem. Časa za okrevanje ne bo veliko. Foto: Reuters]
Dončić je imel v četrtek želodčne težave in mrzlico, so neimenovani viri povedali za ESPN. Trener Lakersov J. J. Redick je dejal, da je Slovenec dan pred tekmo bruhal ves popoldan, skorajda ni spal, v petek se je tako še vedno slabo počutil. Kljub temu je stisnil zobe in stopil na parket.
[IMAGE: Foto: AP]
Tekmo je v primerjavi z uvodnimi tekmami začel slabo, že v prvi četrtini je bil popolnoma prepoten in zadihan. V drugi četrtini si je na klopi potegnil kapuco čez glavo, potem ko ga je trener zamenjal.
Dorian Finney-Smith je dejal, da je takrat podvomil, da bo slovenski as lahko nadaljeval igro. "Nisem si mislil, da bo nastopil v drugem polčasu. Njegova govorica telesa, videti je bil bled, bil je dehidriran. Ampak kot sem rekel, Luka je močan." O tem, da bo Luko lahko znova poslal v igro, je podvomil tudi trener Lakersov.
A Dončić, najboljši strelec Lakersov na obeh tekmah v Crypto.com Areni, je nadaljeval igro. Na koncu je v 40 minutah zbral 17 točk (6/16 iz igre, 2/8 za tri), sedem skokov in osem podaj, imel je pet izgubljenih žog (Lakersi skupno 19).
"Očitno je, da njegova bolezen vpliva na našo ekipo," je dejal LeBron James, ki je bil z 38 točkami prvi strelec Lakersov, s tem je postal najstarejši igralec v zgodovini Lige NBA, ki je na tekmi končnice dosegel več kot 35 točk. "Razumemo, kaj je prinesel naši ekipi in kaj je naredil od prestopa. Vsekakor je bil to velik udarec za našo ekipo," je še dodal zvezdnik Lakersov.
"Nocoj je dal vse od sebe in odigral 39, 40 minut, naredil vse, kar je lahko, da bi nam pomagal," je Dončićevo bolezen komentiral branilec Lakersov Austin Reaves (20 točk, sedem skokov, štiri podaje in štiri izgubljene žoge). Dodal je: "Imeli smo priložnost, ampak nismo je izkoristili."
[IMAGE: Jaden McDaniels je bil prvi strelec Minnesote s 30 točkami. Foto: Reuters]
Edwards junak MinnesoteTekma je bila izenačena, štiri minute in pol pred koncem je Dončić izenačil na 103:103. Nato je Anthony Edwards zadel trojko, za tri je z levega krila uspešno metal Reid za +6 (109:103).
Potem ko je bil Reaves polovično uspešen s črte prostih metov, je znova zablestel Edwards, dosegel je štiri zaporedne točke. Polagal je mimo LeBrona Jamesa (111:104), domači navijači pa so skočili na noge, ko je preigraval in zadel za 113:104 minuto in šest sekund pred koncem. Jaden McDaniels je imenitno predstavo kronal s trojko 39 sekund pred zadnjim piskom sirene. McDaniels je bil s 30 točkami prvi strelec Volkov, Edwards jih je vknjižil 29.
[IMAGE: Grafiko zagotavlja sofascore.com]
Edwards, junak Minnesote, je po zmagi najprej priznal, da na prvih dveh tekmah ni igral najbolje, zato se je lotil analize lastne igre: "Skušal sem ugotoviti, kaj moram popraviti, da bom učinkovit in da ekipo popeljem do zmage." In uspelo mu je, prevzel je odgovornost ter v ključnih trenutkih zadeval in podajal. Na koncu je bil drugi strelec Minnesote z 29 točkami, k temu pa je dodal po osem skokov in podaj.
Edwards meni, da je agresivnost ključ do tega, da Volkovi v seriji povedejo s 3:1: "Moramo biti agresivni na vsaki tekmi in uspelo nam bo."
"Odlično smo odigrali končnico. Zadnjih pet minut še niti enkrat v tej sezoni nismo odigrali tako dobro. Obramba je bila res prava. Na drugi tekmi smo igrali slabo, naredili smo temeljito analizo in tokrat smo se izkazali. Igrali smo hitreje in predvsem veliko agresivneje kot na drugi tekmi," je bil po tekmi zadovoljen trener Minnesote Chris Finch.
Časa za okrevanje Dončića ni velikoPrecej več preglavic ima trener Lakersov. "Upam, da se bo Dončić v nedeljo počutil bolje. Nisem zdravnik, zato težko ocenim," je J. J. Redick dejal na novinarski konferenci.
Četrta tekma bo v nedeljo ob 21.30, ko bo gostiteljica znova Minnesota.

[DATE: 2025-05-01]
TITLE: Minnesota na krilih izjemnega Goberta končala sezono Lakersov
SUBTITLE: Houston gladko odpravil Golden State in znižal na 2:3
SUBCATEGORY: Liga NBA
URL: https://www.rtvslo.si/sport/kosarka/liga-nba/minnesota-na-krilih-izjemnega-goberta-koncala-sezono-lakersov/744372
AUTHOR: A. G.
SECTION: Liga NBA
RECAP: Košarkarji Los Angeles Lakersov so presenetljivo hitro končali sezono. Na peti tekmi uvodnega kroga končnice na Zahodu so izgubili proti Minnesoti s 96:103. Center Rudy Gobert je zablestel s predstavo kariere. Volkovi so dobili serijo s 4:1 v zmagah.
CONTENT:
[IMAGE: Dončić in James sta imela velike načrte v končnici, potem ko sta združila moči 2. februarja. Večina strokovnjakov je imela Lakerse za favorite v tej seriji, a Minnesota jih je popolnoma zasenčila. Foto: AP]
Luka Dončić je bil najboljši strelec tekme z 28 točkami, zbral je tudi devet podaj in sedem skokov. Stisnil je zobe, potem ko je prejel udarec v hrbet ob koncu prvega polčasa. Odšepal je v garderobo, se vrnil na začetku tretje četrtine, a met mu celoten večer ni stekel (7/18 iz igre, 2/5 za tri).
Rui Hačimura je zadel pet trojk in zbral 23 točk. Tudi LeBron James je igral poškodovan, prejel je nov udarec v koleno in na zadnji tekmi sezoni dosegel 22 točk. Rezervisti Jezernikov so dosegli le štiri točke. Dve točki je dosegel Maxi Kleber, ki je po zlomu stopala v dresu Dallasa debitiral v dresu Lakersov.
[IMAGE: 216 cm Rudy Gobert je bil razred zase pod obročem. Na prvih štirih tekmah skupaj je zbral 14 točk, tokrat pa je vpisal dva rekorda kariere na tekmah končnice s 27 točkami in 24 skoki. Foto: AP]
Redick tvegal brez centra in se močno opekelJaxson Hayes, ki je imel pomembno vlogo v rednem delu sezone, je na nedeljski tekmi igral le štiri minute. Tokrat se je trener J. J. Redick odločil, da sploh ne bo igral. Jezerniki so poskusili brez centra, kar je izkoristil Rudy Gobert. Francoz je odigral tekmo kariere, s 27 točkami in 24 skoki (rekord kariere na tekmah končnice) je zapečatil usodo Lakersov, ki so imeli velika pričakovanja v končnici, a so zelo razočarali.
Slab strelski večer Edwardsa in 40 zgrešenih trojk niso bili usodniNajboljši igralec serije Anthony Edwards, ki je na tretji in četrti tekmi v Target Centru v končnici potopil Lakerse, je imel izjemno slab strelski večer (15 točk; 5/19 iz igre, 0/11 za tri), a je zbral 11 skokov in devet podaj. V ključnih trenutkih je našel proste soigralce.
[IMAGE: James je čestital Juliusu Randlu za zasluženo uvrstitev Minnesote v polfinale Zahoda. Foto: AP]
Julius Randle, ki je prve štiri sezone v karieri igral za Lakerse, je prispeval 23 točk. Volkovi so zgrešili kar 40 trojk (7/47), a so imeli veliko premoč v skoku (54:37). Gobert je zbral devet skokov v napadu, celotna ekipa Lakersov pa le osem.
Gobert kraljeval pod obročemFrancoski center je že v uvodni minuti in pol prispeval štiri lahke točke. Randle, DiVincenzo in Alexander-Walker so sredi prve četrtine zadeli izza črte in prednost Minnesote je hitro narasla (9:21). Dončić je zgrešil vse štiri mete iz igre, zato pa je zadel šest prostih metov. Po 12 minutah so Jezerniki zaostajali z 22:31.
James približal Jezernike na začetku druge četrtineJames je drugo četrtino odprl z zabijanjem, s košem in dodatnim prostim metom je dvignil navijače na noge. Hačimura je nato s trojko znižal na 34:36. Dončić je počival le tri minute. Jezernikom nikakor ni uspelo prevzeti vodstva, Edwards je odlično poiskal soigralce in Volkovom je uspelo ohraniti minimalno prednost.
[IMAGE: Dončić je odšepal v garderobo minuto pred koncem prvega polčasa. Foto: AP]
Dončić odšepal v garderobo minuto pred glavnim odmoromMinuto pred koncem prvega polčasa je Dončić prodrl pod obroč, DiVincenzo ga je skušal zaustaviti, a ga je zadel v ramo, nato pa se je v Ljubljančana zaletel še Gobert. Dončić je obležal na tleh, komaj je izvedel oba prosta meta, oba zadel, nato pa je odšepal v garderobo in se držal za hrbet.
Z 12 točkami je bil vseeno najboljši strelec Lakersov. Gobert je v prvem polčasu zbral 15 točk in osem skokov. Francoz je prispeval štiri skoke v napadu, celotna ekipa Lakersov pa le dva. Jezerniki so zaostajali le z 49:59, tudi zato, ker so Volkovi zgrešili kar 24 metov za tri točke (6/30).
[IMAGE: Dončić je 13 točk dosegel v tretji četrtini, ko je kazalo, da bi lahko Jezernikom uspel preobrat. Foto: AP]
Lakersi v tretji četrtini prvič prevzeli vodstvoNavijači Lakersov so bili navdušeni, ko se je Dončić vrnil na parket na začetku tretje četrtine. S trojko je znižal na 56:62 in odlično  vodil igro v napadu. Tri minute pred koncem tretje četrtine je podal do Doriana Finneyja-Smitha, ki je s trojko poskrbel za prvo vodstvo Jezernikov na tekmi (78:77). Gobert je imel vedno pravi odgovor in po 36 minutah so imeli Volkovi točko naskoka (80:81).
Volkovi znova glasno tulili v zadnji četrtiniZadnja četrtina je bila največja težava Lakersov v celotni seriji in tokrat ni bilo prav nič drugače. Dončič je počival tri minute, nato pa se je vrnil na parket in poskrbel za zadnje vodstvo Lakersov šest minut in pol pred koncem (85:84).
V končnici je Randle dvakrat uspešno prodrl v raketo in zaključil iz bližine, Edwards je povišal na 91:97, veteran Mike Conley pa je s trojko z leve strani potrdil zmago Minnesote. Lakersi so v zadnji četrtini dosegli le 16 točk.
"V Minnesoti smo izgubili dve tekmi, na katerih smo tekmecem dovolili 12 in 13 več priložnosti v napadu. Danes je bila ta razlika 20. Enostavno smo jim dovolili preveč skokov v napadu, obenem smo sami izgubili preveč žog," je bil potrt Redick.
Edwards: Občutek je res sladek"Imeli smo težko sezono v rednem delu in zares mi veliko pomeni, da nam je uspelo v Los Angelesu. Ni pomembno, kdo je izstopal. Tokrat Edwardsu met ni stekel, a je vedno našel soigralce. Tudi v obrambi se je izkazal," je povedal Gobert.
"Številni analitiki so menili, da bodo Lakersi dobili serijo s 4:1. Zdaj smo jih mi izločili s 4:1 in občutek je res sladek," je bil navdušen Edwards, ki je bil poln pohval na račun Goberta: "Rudy je igral kot zmaj. Bil je fantastičen."
[IMAGE: Fred VanVleet je odigral najboljšo tekmo v seriji in Houston še vedno upa na napredovanje. Foto: AP]
Houston gladko odpravil Golden State in znižal na 2:3Houston je na peti tekmi ugnal Golden State s 131:116 in znižal zaostanek na 2:3 v zmagah. Rakete so bile neustavljive v prvem polčasu (76:49).
Fred VanVleet je s polaganjem povišal na 93:64 sredi tretje četrtine in trener Bojevnikov Steve Kerr se je odločil, da pokliče celotno prvo peterko na klop. Do konca srečanja v Toyota Centru so igrali le rezervisti.
VanVleet je bil najboljši strelec tekme s 26 točkami, Amen Thompson jih je dodal 25. "Nihče še noče na počitnice," je povedal center Alperen Sengun, ki je prispeval 15 točk in devet skokov.
"Ne moremo priti na peto tekmo s takšnim pomanjkanjem osredotočenosti v obrambi in s tako malo energije ter nato pričakovati, da bomo lahko zmagali," je dogajanje povzel Kerr.
[IMAGE: Jimmy Butler, Brandin Podziemski in Stephen Curry so večino drugega polčasa presedeli na klopi. Foto: AP]
Izključitev Spencerja končala nalet BojevnikovGolden State se je približal na 114:101 štiri minute pred koncem, potem pa je Pat Spencer odrinil Dillona Brooksa in nato s čelom udaril še Senguna, zato si je prislužil izključitev.
Rezervist Moses Moody je bil najboljši strelec gostov s 25 točkami. Stephen Curry je dosegel le 13 točk (4/12 iz igre, 3/9 za tri). Ostrostrelec je prvi koš iz igre dosegel šele sredi druge četrtine, ko je imel Houston že 23 točk naskoka (55:32).
Začetna peterka Bojevnikov je skupaj dosegla 40 točk, kar je najmanj na tekmah končnice v zgodovini kluba.
Rocketsi so se dvakrat vrnili po zaostanku z 1:3 v zmagah. Najbolj nepozaben preobrat v seriji jim je uspel v polfinalu Zahoda leta 1995, ko so peto in sedmo tekmo dobili v Phoenixu. Mesec dni zatem so se veselili drugega zaporednega naslova prvaka.
Zahod, 1. krog:LA Lakers (3) – MINNESOTA (6) 1:496:103 (22:31, 27:28, 31:22, 16:22)Dončić 28 (7/18 iz igre, 2/8 za tri, prosti meti 12/15), 9 podaj in 7 skokov v 39 minutah, Hačimura 23 (9/16 iz igre, 5/8 za tri), James 22 (9/21 iz igre, 1/5 za tri), Reaves 12 (5/14 iz igre, 2/10 za tri), Finney-Smith 7, Kleber in Vanderbilt po 2; Gobert 27 (12/15 iz igre) in 24 skokov, Randle 23 (8/16 iz igre, 1/6 za tri), Edwards 15 (5/19 iz igre, 0/11 za tri), 11 skokov in 8 podaj, Alexander-Walker 10, DiVincenzo 9 (2/12 za tri) Conley (2/6 za tri) in McDaniels po 8, Reid 3.
HOUSTON (2) – GOLDEN STATE (7) 2:3131:116 (40:24, 36:25, 31:31, 24:36)VanVleet 26 (8/13 iz igre, 4/6 za tri), A. Thompson 25 (8/12 iz igre), Brooks 24 (7/13 iz igre, 2/7 za tri), Sengun 15 in 9 skokov, Jal. Green 11 (2/4 za tri), Eason in A. Holiday po 9, Smith Jr. 7, Jeff Green 3, Landale 2; Moody 25 (9/18 iz igre, 3/7 za tri) in 9 skokov, Knox 14, Curry 13 (4/12 iz igre, 3/9 za tri), Spencer 11, Butler (2/10 iz igre, 0/3 za tri), Payton in Podziemski po 8, D. Green in Santos po 7, Post 5, Jackson Davis in Hield po 4, Looney 2.
Petek ob 4.00:LA CLIPPERS (5) – DENVER (4) 2:3
Končana serija:Memphis (8) – OKLAHOMA CITY (1) 0:4
Vzhod, 1. krog, petek ob 1.30: DETROIT (6) – NEW YORK (3) 2:3
Končane serije: Miami (8) – CLEVELAND (1) 0:4
BOSTON (2) – Orlando (7) 4:1
INDIANA (4) – Milwaukee (5) 4:1
Stanje v zmagah je v krepkem tisku. Igrajo na štiri zmage po sistemu 2-2-1-1-1.

[DATE: 2025-04-26]
TITLE: Minnesota unovčila želodčne težave Dončića in v zadnjih petih minutah nadigrala Lakerse
SUBTITLE: Orlando in Milwaukee znižala na 1:2 v zmagah
SUBCATEGORY: Liga NBA
URL: https://www.rtvslo.si/sport/kosarka/liga-nba/minnesota-unovcila-zelodcne-tezave-doncica-in-v-zadnjih-petih-minutah-nadigrala-lakerse/743926
AUTHOR: A. G.
SECTION: Liga NBA
RECAP: Košarkarji Minnesote so na tretji tekmi prvega kroga končnice Lige NBA premagali Los Angeles Lakerse s 116:104. Volkovi so tekmo končali z delnim izidom 13:1. Luka Dončić je stisnil zobe kljub želodčnim težavam, prispeval je 17 točk, 8 podaj in 7 skokov.
CONTENT:
[IMAGE: Dončić je imel želodčne težave, a je stisnil zobe. Veliko metov je bilo prekratkih, tudi v obrambi se je gibal prepočasi. Foto: AP]
Minnesota zdaj vodi z 2:1 v zmagah, četrta tekma pa bo v nedeljo ob 21.30 v Target Centru, kjer so Volkovi v letošnji sezoni dobili vse tri tekme proti Jezernikom.
Dončić je bil najboljši strelec na obeh tekmah v Crypto.com Areni. Tokrat ni bil zdrav, že v prvi četrtini je bil popolnoma prepoten in zadihan. Skušal je pomagati soigralcem, na parketu je bil 40 minut. Številni meti so bili prekratki (6/16 iz igre, 2/8 za tri).
[IMAGE: LeBron James je odigral najboljšo tekmo v letošnji končnici. Z 38 točkami je postal najstarejši igralec v zgodovini Lige NBA, ki je na tekmi končnice dosegel več kot 35 točk. Foto: AP]
James nasul 38 točkTudi izjemna predstava LeBrona Jamesa ni pomagala Jezernikom. 40-letni zvezdnik je navdušil z 38 točkami in 10 podajami, zadel je pet trojk. Tudi Austin Reaves je bil petkrat natančen izza črte, zbral je 20 točk.
McDaniels in Edwards neustavljivaJaden McDaniels je bil najboljši strelec Volkov s 30 točkami. Anthony Edwards je sedem od 29 točk dosegel v zadnjih štirih minutah in pol. Zadel je pet trojk iz desetih poskusov. Julius Randle se je izkazal z 22 točkami.
Odličen začetek MinnesoteGostitelji so na krilih glasnih navijačev odlično odprli tekmo. Z delnim izidom 11:0 so povedli s 15:7 po košu McDanielsa v 4. minuti. Dončić je v uvodnih 12 minutah dosegel le dve točki, Volkovi pa so si nabrali osem točk naskoka (32:24).
James zrežiral preobrat v drugi četrtiniKo je Dončić počival na začetku druge četrtine, se je razigral James, ki je izenačil na 35:35. Najstarejši igralec Lige NBA je že do odmora nasul 22 točk, Reaves je zadel štiri trojke, Dončić pa je bil natančen z devetih metrov tik pred glavnim odmorom. Lakersi so imeli štiri točke prednosti po prvem polčasu (54:58).
V tretji četrtini sta se ekipi nekajkrat izmenjali v vodstvu. Minnesota je povedla s 85:78, a sta Dorian Finney-Smith in Dončić odgovorila s trojkama. Po 36 minutah so imeli Volkovi le dve točki naskoka (86:84).
[IMAGE: Anthony Edwards je sanjsko zaključil tekmo. Foto: AP]
Edwards blestel v zadnjih petih minutahNa začetku zadnje četrtine so Volkovi povedli s 97:90, a je James odgovoril s tremi zaporednimi trojkami v dveh minutah. Znižal je na 100:99. Štiri minute in pol pred koncem je Dončić izenačil na 103:103.
Trener Minnesote Chris Finch je vzel minuto odmora. Volkovi so v ključnih trenutkih odlično igrali v obrambi. Edwards je najprej zadel trojko, nato pa je našel še Naza Reida, ki je bil natančen z desnega kota za vodstvo s 109:103. Edwards je prevzel odgovornost v končnici, s štirimi zaporednimi točkami je povišal na 113:104, McDaniels pa je imenitno predstavo kronal s trojko 39 sekund pred zadnjim piskom sirene.
Redick upa, da se bo Dončić v nedeljo počutil bolje"Slabo smo igrali v obrambi v prvi četrtini, v nadaljevanju je bilo precej bolje. McDaniels nas je ubil na tej tekmi. Upam, da se bo Dončić v nedeljo počutil bolje. Nisem zdravnik, zato težko ocenim," je na novinarski konferenci povedal trener J. J. Redick.
Lakersi so izgubili kar 16 žog, Bolkovi pa le osem. Ob izgubljene žoge se je po tekmi obregnil tudi Redick: "Na gostovanju, ob prisotnosti takšne publike, so izgubljene žoge pomembne, saj domača publika iz nje črpa energijo. Ko njihova ekipa po naših napakah dosega koše, to daje publiki energijo, mi pa je ne uspemo utišati, kar je pomembna prednost za njih."
Finch: Zadnjih pet minut najboljših v tej sezoni"Odlično smo odigrali končnico. Zadnjih pet minut še niti enkrat v tej sezoni nismo odigrali tako dobro. Obramba je bila res prava. Na drugi tekmi smo igrali slabo, naredili smo temeljito analizo in tokrat smo se izkazali. Igrali smo hitreje in predvsem veliko agresivneje kot na drugi tekmi," je bil precej bolj zadovoljen trener Minnesote Finch.
Franz Wagner zagotovil prvo zmago OrlanduOrlando je premagal Boston s 95:93 in znižal na 1:2 v zmagah. V prvem polčasu je vse kazalo na tretjo zaporedno zmago prvakov (49:59), nato pa so gostitelji z odlično obrambo dobili tretjo četrtino s 24:11.
[IMAGE: Franz Wagner je v ključnih trenutkih prevesil tehtnico na stran Orlanda. Foto: AP]
Celticsi so sredi zadnje četrtine z delnim izidom 17:5 izenačili na 89:89. V napeti končnici je Franz Wagner z dvema polaganjema zagotovil Orlandu štiri točke naskoka. Derrick White je pol minute pred koncem znižal na 95:93. Po minuti odmora so gostitelji porabili vseh 24 sekund za napad, Wagner je zgrešil trojko, a se je žoga odbila daleč nazaj na parket in ostalo je le še 0,3 sekunde za napad Bostona. Branilci naslova niso prišli do meta in Orlando se je veselil prve zmage v seriji.
Tekma je bila zelo bojevita s kar 43 osebnimi napakami, eno namerno, ter 35 izgubljenimi žogami, od tega 21 v vrstah prvakov. Kelti so v rednem delu postavili številne rekorde v metih izza črte, tokrat so jih zadeli le devet iz 27 poskusov in so bili brez uspešnega meta za tri točke 17 minut v drugem polčasu.
Trent in Andetokumbo zrežirala vrnitev Milwaukeeja v drugem polčasuGary Trent je z devetimi trojkami izenačil klubski rekord, ki ga je imel dolgo v lasti Ray Allen. Dosegel je 37 točk, toliko pa jih je prispeval še zvezdnik Janis Andetokumbo. Milwaukee je ugnal Indiano s 117:101. Pacersi zdaj vodijo le še z 2:1 v zmagah.
[IMAGE: Gary Trent Jr. je odigral tekmo kariere v Fiserv Forumu. Foto: AP]
V prvem polčasu so bili gostje iz Indianapolisa precej boljši, priigrali so si 10 točk naskoka (47:57). Trent je zadel tri trojke na začetku tretje četrtine in uspelo mu je izenačiti na 62:62. V nadaljevanju se je razigral še Andetokumbo. Bucksi so tretjo četrtino dobili kar z 39:18.
V zadnji četrtini je prednost narasla na 20 točk in Indiana ni imela možnosti za vrnitev. Damian Lillard še ni v pravi formi po dolgotrajni odsotnosti zaradi krvnega strdka (7 točk, 2/12 iz igre, 1/9 za tri).
Pascal Siakam je bil najboljši strelec Indiane z 28 točkami, Aaron Nesmith je dodal 18 točk, Tyrese Haliburton pa se je izkazal s 14 točkami, 10 podajami in sedmimi skoki.
Vzhod, 1. krog: ORLANDO (7) – BOSTON (2) 1:295:93 (31:27, 18:32, 24:11, 22:23)F. Wagner 32 (11/27 iz igre, 3/13 za tri), 8 skokov in 7 podaj, Banchero 29 (10/25 iz igre, 2/4 za tri), Carter 10 in 12 skokov, Black 9, Joseph 6, Anthony 4, Houstan 3, Isaac 2; Tatum 36 (10/22 iz igre, 4/10 za tri, prosti meti 12/12) in 9 skokov, Brown 19 (7/14 iz igre), White 16 (7/14 iz igre, 2/8 za tri), Porzingis 7 (3/10 iz igre, 0/3 za tri), Kornet in Horford po 6, Pritchard 3, Holiday ni igral.
MILWAUKEE (5) – INDIANA (4) 1:2117:101 (26:26, 21:21, 39:18, 31:26)Andetokumbo (14/19 iz igre, prosti meti 9/10 in 12 skokov) in Trent (11/16 iz igre, 9/12 za tri) po 37, Green 12 (4/8 za tri), Portis 10, Kuzma 9, Lillard 7 (2/12 iz igre, 1/8 za tri), Sims 4, Porter 1; Siakam 28 (12/19 iz igre, 3/4 za tri), Nesmith 18 (4/8 za tri), Haliburton 14 (4/9 za tri), 10 podaj in 7 skokov, Toppin 10, Mathurin 9, Turner (1/9 iz igre, 0/6 za tri) in Nembhard po 6, Sheppard 5, Bryant 3, Walker 2.
Sobota ob 19.00: MIAMI (8) – CLEVELAND (1) 0:2
Nedelja ob 19.00: DETROIT (6) – NEW YORK (3) 1:2
Zahod, 1. krog: MINNESOTA (6) – LA LAKERS (3) 2:1116:104 (32:26, 22:32, 32:26, 30:20)McDaniels 30 (13/22 iz igre, 1/5 za tri), Edwards 29 (12/26 iz igre, 5/10 za tri), 8 skokov in 8 podaj, Randle 22, Reid 11 (2/5 za tri), DiVincenzo 10 (2/8 za tri), Conley 9, Alexander Walker 4, Gobert 1; James 38 (13/21 iz igre, 5/9 za tri) in 10 skokov, Reaves 20 (7/18 iz igre, 5/11 za tri), Dončić 17 (6/16 iz igre, 2/8 za tri, prosti meti 3/4), 8 podaj in 7 skokov v 40 minutah, Hačimura in Finney Smith po 8, Vincent 5, Goodwin in Vanderbilt po 3, Hayes 2.
Sobota ob 21.30: MEMPHIS (8) – OKLAHOMA CITY (1) 0:3
Nedelja ob 0.10: LA CLIPPERS (5) – DENVER (4) 2:1
Nedelja ob 2.30: GOLDEN STATE (7) – HOUSTON (2) 1:1
Stanje v zmagah je v krepkem tisku. Igrajo na štiri zmage po sistemu 2-2-1-1-1.

[DATE: 2025-05-01]
TITLE: Dončić: Zdaj bo čas, da vse skupaj predelam
SUBTITLE: James pohvalil delo Redicka in štaba
SUBCATEGORY: Liga NBA
URL: https://www.rtvslo.si/sport/kosarka/liga-nba/doncic-zdaj-bo-cas-da-vse-skupaj-predelam/744397
AUTHOR: Tilen Jamnik
SECTION: Liga NBA
RECAP: Precej prej, kot so si predstavljali, se Lakersi odpravljajo na počitnice. Po petih tekmah je njihovo pot v končnici končala Minnesota. "Iskreno, bila je boljša," je dejal Luka Dončić.
CONTENT:
[IMAGE: Končana je sedma sezona Luke Dončića v Ligi NBA. Zagotovo najtežja do zdaj. Foto: Reuters]
Volkovi so delo dokončali v Crypto.com Areni, kjer so se veselili četrte zmage v seriji (96:103). Dončić je bil z 28 točkami (7/18 iz igre) prvi strelec dvoboja. V drugi četrtini je ob padcu dobil udarec v hrbet. Kot je povedal po srečanju, ga je bolelo, vendar je stisnil zobe. Toda sezona je vendarle končana. "Razočarani smo. Nisem igral, kot bi moral. Kot ekipa nismo igrali, kot bi lahko. Čestitke Minnesoti, ki je odigrala res dobro serijo," je povedal 26-letni Ljubljančan.
[IMAGE: Statistika Luke Dončića na zadnji tekmi. Grafiko zagotavlja sofascore.com]
Znova je bil zelo učinkovit v končnici. Slabše je odigral tretjo tekmo, ko so ga pestile želodčne težave, sicer pa je na preostalih štirih presegel 30 točk. Skupaj je njegovo povprečje v seriji proti Minnesoti znašalo 30,2 točke, sedem skokov in 5,8 podaje. Zanj je bila to prva končnica v vijoličasto-zlatem dresu, potem ko je bil na začetku februarja v menjavi, ki je pretresla košarkarski svet, poslan iz Dallasa, ki ga je lani vodil do finala, v Los Angeles.
"Zdaj bo čas, da vse skupaj predelam," se je glasil odgovor slovenskega košarkarskega virtuoza na vprašanje, kaj se je o sebi naučil v tej turbulentni sezoni. Poleti bo lahko podaljšal pogodbo z Lakersi, dodal pa je, da o tem še ni razmišljal, saj je bil fokus zdaj na košarki in končnici. "Pred nami je dolgo poletje. Veliko je stvari, ki jih moramo izboljšati in jih lahko izboljšamo. Vsi skupaj. Osredotočeni moramo biti na stvari, ki jih lahko izboljšamo kot ekipa in vsak individualno," je dodal Dončić, ki se zaveda, da se mora ekipa še bolje uigrati. Ko se menja med sezono, se težko, zato pravi, da se veseli pripravljalnega obdobja, ko bodo lahko v tem pogledu bolje opravili delo.
Od ekipe s košarkarjem, ki ima karierno povprečje v končnici nižje le od Michaela Jordana, in igralcem, ki je v zgodovini Lige NBA tako v rednem delu kot v končnici dal največ točk, LeBronom Jamesom, so bila pričakovanja velika. Toda, kot je dejal že Dončić, Volkovi, ki so lani v konferenčnem finalu klonili pred njegovimi Mavericksi, so bili tokrat preprosto boljši. Imajo širši izbor igralcev in popolnejšo ekipo, ki je znala kaznovati slabosti Jezernikov.
Na zadnji tekmi je bil neustavljiv francoski orjak Rudy Gobert, ko so Lakersi igrali celo brez centra. Takoj po Lukovem prihodu v Kalifornijo so želeli iz Charlotta pripeljati Marka Williamsa, da bi zapolnil vrzel pod obročema, toda ni prestal zdravniškega pregleda. Edini pravi center Jaxson Hayes je nato v rednem delu odigral nekaj dobrih tekem, v končnici pa je bila njegova minutaža zelo omejena. Igre brez centra James na zadnji novinarski konferenci ni želel komentirati. Volkovi so skok dobili s 54:37, razmerje v točkah v obarvanem delu ob obroču pa je bilo 56:40. S 27 točkami in 24 ujetimi odbitimi žogami je dominiral Gobert.
[IMAGE: Statistika Luke Dončića v letošnji končnici Grafiko zagotavlja sofascore.com]
Lakersi so imeli znova težave v zadnji četrtini, ko so dali le 16 točk. V povprečju so jih v zadnjih 12 minutah dajali le po 17. "Napade smo dobro izvajali, toda preprosto nismo mogli zadeti. Grešili smo iz vseh položajev, v zadnjih četrtinah smo trojke metali 12/52. Dopustili smo preveč napadalnih skokov in izgubili preveč žog. Vidite, koliko več možnosti za dosego koša je imela Minnesota. Trikrat smo bili v položaju, ko bi lahko zmagali, toda bili smo prekratki v zadnji četrtini. Prihajali smo do odprtih metov, a smo jih grešili," je razlagal J. J. Redick.
"Sem hvaležen in razočaran. Razočaran sem zato, ker si nisem mislil, da bomo izpadli v prvem krogu. Zasluge gredo seveda tudi Minnesoti, ker je res dobra ekipa. Mislim, da so moji igralci igrali dobro, delali prave stvari, skušali smo izkoristiti, kar imamo, toda bili smo prekratki," je nadaljeval nekdanji ostrostrelec. Glede ocene svoje prve sezone v trenerski vlogi pa dodal: "Mislim, da sem lahko boljši, in vem, da bom boljši. Ne bom rekel, da sem zadovoljen s potekom. Ponosen sem na to, kaj je naredila ekipa in kako smo se znašli. Prišli smo v položaj, da imamo prednost domačega igrišča v tako zahtevni konkurenci. Toda vem, da so načini, da smo in sem lahko boljši."
"J. J. ima za sabo odlično prvo sezono. Ni lahko biti novinec med trenerji v Ligi NBA, še težje pa je to pri Lakersih. To je povsem druga zgodba. Dobro se je spopadel, vsak dan se je učil, gnal nas je naprej. Skupaj s štabom so res opravili dobro delo. Lakersi so dobili odličnega trenerja še za vrsto let naprej," je o Redicku spregovoril James, ki je odigral 22. sezono. Do kdaj bo igral 40-letni superzvezdnik, še ne ve. Kot je dodal, se mora o vsem pogovoriti z bližnjimi.
"Ne vemo, kakšna bo ekipa prihodnje leto. To je tudi del posla. Vemo le za te, ki imajo veljavne pogodbe. Zagotovo pa bo trener samo še rasel. Ko sem prvič prišel v finale leta 2007, sem dobil ta občutek. Od takrat dalje sem vsakič, ko nisem prišel v finale oziroma osvojil prstana, razočaran. Tako je tudi zdaj. Počutim se neizpolnjeno, ker sezona ne traja dlje in nimam več priložnosti, da se borim za Larryja O'Briena," je še povedal LeBron.

[DATE: 2025-05-04]
TITLE: Dončić naj bi načrtoval nastop na evropskem prvenstvu; opoldne pristal na Brniku
SUBTITLE: Že 2. avgusta bi lahko z Lakersi podpisal novo večletno pogodbo
SUBCATEGORY: Vroče poletje
URL: https://www.rtvslo.si/sport/kosarka/liga-nba/doncic-naj-bi-nacrtoval-nastop-na-evropskem-prvenstvu-opoldne-pristal-na-brniku/744632
AUTHOR: A. G.
SECTION: Liga NBA
RECAP: Novinar ESPN-a Dave McMenamin je poročal, da Luka Dončić načrtuje nastop na evropskem prvenstvu, ki bo potekalo od 27. avgusta do 14. septembra. Uradne potrditve še ni. 26-letni Ljubljančan se je sicer danes opoldne vrnil v Slovenijo.
CONTENT:
[IMAGE: Luka Dončić je zadnjič igral za Slovenijo na olimpijskih kvalifikacijah v Atenah, ko so Slovenci izpadli v polfinalu proti Grčiji. Udeležil se je tudi vseh zadnjih velikih reprezentančnih turnirjev. Na evropskem prvenstvu je igral že v letih 2017 in 2022, na svetovnem prvenstvu leta 2023, na olimpijskih igrah v Tokiu pa poleti leta 2021. Foto: AP]
Slovenijo čaka 15. zaporedni nastop na evropskem prvenstvu. V Spodek Areni v Katovicah se bo od 28. avgusta do 4. septembra pomerila s Poljsko, Francijo, Belgijo, Islandijo in Izraelom. Izločilni del bo od 6. do 14. septembra potekal v Rigi.
Lakersi so v sredo končali sezono v Ligi NBA, v uvodnem krogu končnice so izgubili proti Minnesoti z 1:4 v zmagah. Pred odhodom iz Los Angelesa so bili na vrsti sestanki vodstva kluba z igralci, kjer sta trener J. J. Redick in generalni menedžer Rob Pelinka razkrila načrte za dolgo obdobje med obema sezonama. Jezerniki so končali redni del sezone na tretjem mestu Zahoda in tako ekspresen izpad v končnici vsekakor ni bil v načrtu.
Dončić bi lahko že 2. avgusta podpisal novo večletno pogodbo z Lakersi. Na novinarski konferenci v četrtek je Pelinka zagotovil, da se bodo zgodile spremembe v igralskem kadru. Najbolj Jezerniki potrebujejo centra, proti Minnesoti se je to zelo poznalo.
Zasebno letalo z Luko Dončićem je okoli poldneva pristalo na brniškem letališču. Pričakalo ga je ogromno novinarskih ekip in nekaj navijačev, a je letališče zapustil skozi poseben izhod in se podobno kot lani medijem izognil. (foto Bobo).

[DATE: 2025-04-20]
TITLE: Jezerniki po zaušnici obljubljajo: "Na drugi tekmi bomo boljši"
SUBTITLE: Odmevi in izjave po prvi tekmi dvoboja Lakers – Timberwolves
SUBCATEGORY: Liga NBA
URL: https://www.rtvslo.si/sport/kosarka/liga-nba/jezerniki-po-zausnici-obljubljajo-na-drugi-tekmi-bomo-boljsi/743352
AUTHOR: To. G.
SECTION: Liga NBA
RECAP: Uvodnih 12 minut so navijači Lakersov v nabito polni domači dvorani uživali in doživljali obljubljene sanje. Z razigranim Lukom Dončićem jih čaka zabavna končnica, a v naslednjih 36 minutah jih je Minnesota dodobra ohladila. Ali je bil vse le privid?
CONTENT:
[IMAGE: Luka Dončić je nemočno opazoval šov Anthonyja Edwardsa in gostujočih Volkov, ki s prepričljivo zmago v Los Angelesu prevzeli pobudo v seriji, kjer jim malokdo napoveduje končni uspeh in napredovanje v 2. krog končnice. Foto: AP]
16 točk v prvi četrtini končnice 2025 za njegov novi klub. Luka Dončić je deloval kot LD77 v dresu Mavericksov, ki je bil lansko pomlad nerešljiva uganka za Timberwolvse. A takoj ko se je slovenski superzvezdnik na začetku druge četrtine usedel, se je razkril pravi obraz domače ekipe. Od začetka druge četrtine do sredine tretje je Minnesota nadigrala Los Angeles s kar 67:33!
Los Angeles Lakersi so bili spočiti, a niso bili fizično kos napadalnemu in ostremu pristopu Volkov iz Minnesote, ki so se očitno več kot dobro naučili lanske lekcije po gladkem izpadu z Dallasom z 1:4 v zmagah v finalu Zahodne konference.
"Jezerniki bi morali zmagati. Tako bi moralo biti. Mi sploh ne bi smeli biti tukaj, zato bomo samo tekmovali," je prvi zvezdnik Minnesote Anthony Edwards jasno poudaril, kaj je še dodatno in močno motivacijsko gorivo Volkov.
Največji športni medij v ZDA ESPN je v svojih napovedih novinarjev in analitikov soglasno z 10:0 napovedal napredovanje Lakersov: osem napovedovalcev je za izid 4:2, dva pa za 4:3. Podobne so bile napovedi pred začetkom končnice tudi v ostalih košarkarskih medijih, kar so pri Minnesoti vzeli osebno.
"Samo poskušal sem biti čim bolj fizičen," je poudaril Edwards: "Nikakor nismo želeli, da prehitro pridejo v bonus. Kajti ... dobijo nekaj prostih metov, Luka pride v ritem, LeBron pride v ritem."
Zmagali so za 22 točk (117:95), pri čemer je bila tekma v drugem polčasu že odločena, predvsem pa so fizično zaustavili in nadigrali Jezernike. Res je, da je Luka Dončić končal s 37 točkami, vendar jih je 16 dosegel v prvi četrtini, predvsem pa je tekmo sklenil z eno samo podajo za koš soigralca. Nazadnje se je to Dončiću primerilo na prvi tekmi velikega finala proti Bostonu, ki je nato gladko postal prvak Lige NBA.
Razmerje 1 asistence proti 5 izgubljenim žogam pa je njegovo najslabše v končnicah Lige NBA. "Očitno bi moral več podajati," je na novinarski konferenci povzel Dončić, ki je prevzel nase odgovornost, da so bili njegovi soigralci nerazpoloženi in v napadu ni imel prave pomoči.
"Poraz ne pomeni, da naši fantje niso bili pripravljeni prenesti košarkarske tekme na ravni končnice ... Nisem prepričan, da smo bili dovolj fizično pripravljeni," je priznal trener Lakersov J. J. Redick. "In res, ko so Wolvesi začeli igrati z veliko zagona in fizičnosti, se preprosto nismo odzvali na to." Branilec Austin Reaves se je strinjal: "Igrali so tako, kot bi morali mi."
Trener Redick je pred uganko, kako z nizko postavo, brez vrhunskega centra vzpostaviti ravnotežje proti zasedbi s tremi velikani, ki blestijo v obrambi. Rudy Gobert (216 cm), Jaden McDaniels (206 cm) in Julius Randle (206 cm) so s svojo prisotnostjo in dolgimi rokami pregnali gostitelje izpod obroča. Na papirju prvi center Lakersov Jaxson Hayes je odigral le osem minut, prispeval pa je 3 skoke (2 v napadu) in eno točko s prostega meta.
Če so v medijih in v košarkarski javnosti Jezerniki veljali za favorite serije, pa je na lestvici imela Minnesota le eno zmago manj (50:49), že v prvem poskusu pa so Timberwolvesi izničili prednost domačega parketa.
V noči iz torka na sredo prihaja druga tekma v Los Angelesu. Kaj morajo storiti Lakersi, da izenačijo dvoboj?
"Biti fizični. Igrati tako, kot smo v prvi četrtini. V uvodni četrtini smo bili najboljši. Omejiti je treba njihove trojke. Omejite hitrost prenosa igre in točke iz drugih napadov. Predvsem pa igrati našo igro," je razmišljal Dončić, ki bo moral prevzeti odgovornost ustvarjalca in organizatorja igre ter razigrati soigralce.
"Bolje moramo nadzorovati stvari, ki jih je mogoče nadzirati. Vemo, da je ekipa Minnesote fizično močna. To je tisto, kar prinašajo na tekme. Morda smo potrebovali eno takšno tekmo v kočnici, da smo dobili občutek, kako intenzivno bodo vnašali to fizičnost v igro. Toda to je njihov način igre. Zato moramo biti v torek zvečer na to več kot dobro pripravljeni," je sklenil LeBron James, eden izmed glavnih dolžnikov prve tekme merjenja moči z Minnesoto.
Ob izgubljenem fizičnem dvoboju je Minnesota tudi zadevala z lahkoto z razdalje. Z 21 trojkami iz 42 poskusov (50-odstotna uspešnost!) so postavili klubski rekord v končnicah. Lahko ponovijo tovrstno ostrostrelsko predstavo? Odgovor bo znan v sredo zjutraj po slovenskem času.
"Odlično vzdušje. Žal mi je, da nismo zmagali na prvi tekmi. A vedno se igra na štiri zmage," je Dončić opozoril, da na koncu šteje samo skupni zmagovalec dvoboj in kdo bo prvi štirikrat premagal nasprotnika.
[IMAGE: Kljub porazu je Luka Dončić poskrbel za vpis v statistične anale Los Angeles Lakersov: s 37 točkami je izenačil strelski izkupiček Georgea Mikana iz leta 1949, kar je drugi najboljši strelski debi v dresu Jezernikov na tekmah končnice. Več točk je na svoji prvi tekmi končnice v dresu Lakersov dosegel le Shaquille O'Neal, ki je spomladi 1997 natresel kar 46 točk. Foto: AP]

[DATE: 2025-05-02]
TITLE: Dončić se v Los Angelesu počuti odlično, avgusta lahko podaljša z Lakersi
SUBTITLE: Luka se veseli uigravanja v pripravljalnem obdobju z Jamesom in soigralci
SUBCATEGORY: NBA
URL: https://www.rtvslo.si/sport/kosarka/liga-nba/doncic-se-v-los-angelesu-pocuti-odlicno-avgusta-lahko-podaljsa-z-lakersi/744484
AUTHOR: Tilen Jamnik
SECTION: Liga NBA
RECAP: Luka Dončić je sklenil svojo sedmo sezono v Ligi NBA, ki pa je bila zagotovo najtežja do zdaj. Pestile so ga poškodbe, februarja pa se je presenetljivo iz Dallasa preselil med Lakerse. Poleti lahko v Los Angelesu podaljša pogodbo.
CONTENT:
[IMAGE: Prestop k Lakersom Luke Dončića je dvignil ogromno prahu. Po selitvi je bil njegov dres najbolj prodajan med vsemi v ligi. Foto: AP]
Zadnjo tekmo je za Maverickse, s katerimi je lani, potem ko je bil prvi strelec lige in bil še petič zaporedoma izbran v prvo peterko ligo, prišel vse do velikega finala, odigral na božični dan. Proti Minnesoti se je poškodoval, na parket pa se je vrnil po skoraj dveh mesecih, ko je bil že član Jezernikov. Na začetku februarja sta Dallas in kalifornijska franšiza izpeljala presenetljiv posel. Prvič je bil namreč brez svoje volje in vednosti zamenjan tako pomemben košarkar kluba, ki ima hkrati tudi tako veljavo v ligi in prihaja v najboljša leta.
Menjava je sprožila val ogorčenja med navijači v Teksasu in navdušenja med privrženci vijoličasto-zlatih. Kmalu po prihodu v mesto angelov se je 26-letni Ljubljančan po uspešnem okrevanju vrnil na parket. Potreboval je nekaj časa, da je ujel pravi ritem. Športni direktor Rob Pelinka, ki je izpeljal Lukovo menjavo, je tako v Los Angelesu združil dva velika superzvezdnika Dončića in LeBrona Jamesa, ki sta Jezernike vodila do tretjega mesta na Zahodu. Pričakovanja pred končnico so bila velika, toda Minnesota je bila v prvem krogu močnejša.
Volkovi so izpostavili predvsem težave Lakersov pod obročema, zato je Pelinka že napovedal, da bo poleti ekipo okrepil s centrom. Tudi sicer bodo spremembe v moštvu, saj se izteka nekaj pogodb. Jedro sicer ostaja. Ob Luki in Jamesu imajo veljavne pogodbe tudi Austin Reaves, Rui Hačimura, Maxi Kleber, Gabe Vincent, Jarred Vanderbilt, Dalton Knecht. Shake Milton in Bronny James. Glede Jordana Goodwina ima klub možnost podaljšanja, Dorian Finney-Smith pa sam odloča o podaljšanju.
[IMAGE: Statistika Luke Dončića v letošnji končnici. Grafiko zagotavlja sofascore.com]
Tudi  LeBrona ima t. i. player option. 40-letni košarkar je odigral 22. sezono, po izpadu pa je dejal, da odločitve o nadaljevanju kariere še ni sprejel. Toda v Los Angelesu so prepričani, da bo najboljši strelec v zgodovini NBA-ja tudi v naslednji sezoni nosil dres Lakersov, s čimer bo zaslužil več kot 52,6 milijona dolarjev. Skoraj 46 milijonov dolarjev bo v žep pospravil Dončić, ki bo 2. avgusta lahko sicer podpisal novo pogodbo. Zaradi selitve iz Dallasa je ostal brez možnosti t. i. supermax dogovora, vseeno pa lahko že letos podaljša z losangeleškim klubom.
Lakersi mu lahko ponudijo dve možnosti, s katerima bi se odrekel petemu sicer opcijskemu letu v svoji dozdajšnji pogodbi. Prva možnost je štiriletna, ki bi ga na Kalifornijo vezala do leta 2030. S tem bi zaslužil 228 milijonov dolarjev. Druga možnost je triletno podaljšanje, ki bi mu prineslo 165 milijonov dolarjev. Podpisal bi do leta 2029, bi bil pa na ta način lahko leto predtem upravičen do "supermax" dogovora, ki bi konkretno presegel tudi vrednosti, ki bi jih imel z maksimalno Dallasovo pogodbo. Namreč, če gre vse po načrtih, bo takrat upravičen do petletne pogodbe, vredne 418 milijonov dolarjev. Lahko pa prihodnje leto postane prosti igralec, saj je peto leto v zdaj veljavni pogodbi zanj torej opcijsko.
[IMAGE: Luka Dončić ima v karieri povprečje nižje le od Michaela Jordana, LeBron James pa je dal največ točk v končnici med vsemi. Pričakovanja so bila visoka, toda Volkovi so bili močnejši. Foto: AP]
Na novinarski konferenci po koncu sezone je dejal, da o podpisu pogodbe še ne razmišlja, saj je bil fokus na košarki. Zdaj bo čas, da predela vse, kar se je zgodilo letos, zbere misli, potem pa bo čas tudi za poslovni del. Je pa povedal, da se v Los Angelesu dobro počuti. "Lepo so me vsi sprejeli. Vesel sem, da sem tu. Dobro sem se počutil ta dva dobra meseca. Vse, kar se je zgodilo, je bilo z mentalnega vidika zelo naporno. Šele zdaj bom vse predelal," je povedal Luka po koncu sezone, v kateri je v povprečju dosegal malce manj, kot sicer znaša karierno povprečje.
[IMAGE: Statistika Luke Dončića v letošnji sezoni. Grafiko zagotavlja sofascore.com]
Dobrim 28 točkam je dodal nekaj več kot osem skokov in dobrih sedem podaj na tekmo. Privajanje na novo okolje in uigravanje z novo ekipo ni lahko, sploh ne med sezone, še posebej pa, če gre za košarkarja, ki je dirigent moštva in glavni organizator igre. Lakersi imajo ob Luki še dva igralca, ki imata rada veliko časa žogo v svojih rokah, LeBrona in Reavesa, Dončić pa se veseli, da bodo lahko v pripravljalnem delu pred sezono ustvarili pravo kemijo in se ustrezno uigrali, za kar zdaj ni bilo dovolj časa.
"Težko je ustvariti pravo kemijo na parketu brez treningov. Veselim se predsezone, ko se bomo lahko učili. Spomnim se, kako je bilo s Kyriejem Irvingom pri Dallasu. Sprva se nisva dobro povezala na parketu. Saj veš, kako nekdo igra, ko ga gledaš, a drugače je, ko si njegov soigralec. Pri Irvingu je bilo po skupnih pripravah vse drugače. Veselim se, da bomo skupaj opravili priprave, se učili in uigravali," je nadaljeval košarkarski velemojster iz Ljubljane, ki ga zdaj najprej čaka počitek, poleti pa nanj računa tudi izbrana vrsta, ki bo 15. zaigrala na EuroBasketu. Zadnjič bo nastopilo jedro izkušenih igralcev, s katerimi je Luka dosegel največje reprezentančne uspehe.
[IMAGE: Statistika kariere Luke Dončića.]
"Vsakič, ko spreminjaš ekipo med sezono, je izziv. Bil je za celo ekipo. Predtem smo igrali na način, da žogo dostavimo Davisu pod obroč, da igra s hrbtom, ali z njim igramo "pick and roll". Zdaj se je dinamika spremenila. Morali smo spremeniti pristop, da bo bolj ustrezal Luki in njegovi igri. Da zgradimo igro okoli njega. Vedno je izziv, ko pride do take spremembe. Na trenutke nismo bili videti dobro. Sploh prvih nekaj tekem. Smo pa bili sčasoma bolj uigrani. Še vedno nismo imeli dovolj časa, ampak glede na to, koliko smo ga imeli na voljo, smo dobro opravili delo. Sploh, ker vemo, kako zahtevna je bila konkurenca na Zahodu, To je bil dober test za nas, je pa takšen igralec velika pridobitev za vsako ekipo," je o sodelovanju z Dončićem spregovoril James.
Tudi glavni trener J. J. Redick je poudaril, da bo zvezdniška zasedba samo še napredovala in delovala bolj usklajeno. "To potrebuje čas. Luka je šel čez to v Dallasu s Kyriejem in ve, da se ne zgodi čez noč. Naveza LeBrona in Luke deluje zelo dobro. Njun odnos je vrhunski, lahko pa uigranost na parketu še napreduje," je pristavil Redick, ki je kratek čas z Dončićem igral v Dallasu. "Je odličen trener. Ne uspe veliko trenerjem to, kar je njemu v prvi sezoni. Vesel sem, da igram pod njegovo taktirko. Včasih se mi zdi, kot bi bil v Evropi. Dobro se razumeva in res se dobro počutim pod njegovim vodstvom," je dodal Dončić.
Naloga Pelinke bo torej, da okrepi moštvo in dominantni zunanji liniji doda kakovostno pomoč pod obročem, Dončić, James in Reaves pa bodo v pripravljalnem obdobju na igrišču ustvarili kemijo, ki bo prinesla želen rezultat. Cilj vseh je, da čim prej pod stropom Crypto.com Arene zaplapola 18. šampionski prstan.

[DATE: 2025-04-12]
TITLE: Dončić z 39 točkami v treh četrtinah potrdil tretje mesto Lakersov
SUBTITLE: Davis s trojnim dvojčkom zrežiral pomembno zmago Dallasa
SUBCATEGORY: Liga NBA
URL: https://www.rtvslo.si/sport/kosarka/liga-nba/doncic-z-39-tockami-v-treh-cetrtinah-potrdil-tretje-mesto-lakersov/742502
AUTHOR: Tilen Jamnik
SECTION: Liga NBA
RECAP: Luka Dončić je v treh četrtinah dosegel 39 točk in zagotovil Los Angeles Lakersom 50. zmago sezone, s katero so potrdili tretje mesto na Zahodu. Jezerniki so z odlično predstavo odpravili Houston s 140:109.
CONTENT:
[IMAGE: Dončić je blestel v prvem polčasu, ko je bil najboljši strelec s 24 točkami. Zadel je tri trojke iz petih poskusov. Foto: AP]
Dan po imenitni predstavi na čustvenem prvem gostovanju v Dallasu, ko je blestel s 45 točkami, je bil Dončić znova zelo razigran. Na parketu je tokrat prebil 31 minut in statistiko napolnil z 39 točkami, osmimi skoki in sedmimi podajami. Iz igre je metal 13/19, iz devetih poskusov je bil petkrat natančen za tri. Slabše je izvajal le proste mete (8/14). Austin Reaves je pristavil 23 točk, Dorian Finney-Smith, ki je izza črte metal 6/8, 18, Rui Hačimura 16, LeBron James pa v 22 minutah 14. Najboljši strelec v zgodovini Lige NBA je presedel zadnjih 19 minut, Luka pa celo zadnjo četrtino.
[IMAGE: 40-letni LeBron James je pokazal mišice. Pripravljen je na končnico in naskok na peti šampionski prstan. Foto: AP]
"Ponosen sem na ekipo. 50 zmag je vedno lep dosežek, sploh pa letos in v tej konkurenci Zahoda. Zasluge gredo vsem igralcem. Vsak je prispeval pomemben delež k zmagam in mentaliteti, ki smo jo ustvarili. Zasluge gredo strokovnemu štabu in vsem ljudem, ki so pripomogli k temu. Lepo je biti del te skupine," je bil zadovoljen trener Lakersov JJ Redick.
Nekdanji ostrostrelec je debitant v trenerskem poslu, pod njegovim vodstvom pa je losangeleška zasedba na 81 tekmah zbrala 50 zmag: "Delo še ni opravljeno. Ves čas poleta iz Dallasa sem razmišljal o končnici in trenerskem delu. Trener se seveda ocenjuje po številu zmag in porazov v rednem delu, toda pomembni sta še dve stvari. Najprej, kako se odzoveš na pritisk v končnici in se prilagodiš na vsaki tekmi, hkrati pa tudi, kakšno kulturo ustvariš. Kako igralci in vsi drugi radi delajo."
[IMAGE: Lakersi so drugič v desetih dneh ugnali Houston. Foto: AP]
[IMAGE: Grafiko zagotavlja sofascore.com]
"Vsi trije, Luka, LeBron in Austin, so v zadnjem tednu in pol ujeli zelo dober ritem. Ne le kot posamezniki, ampak tudi, kako želimo igrati kot ekipa. Kako želimo ustvariti in izkoristiti prednosti. V naslednjih dneh bo pomembno, da ostanemo v ritmu. Morali bomo biti pametni. Čaka nas delo, seveda je prioriteta počitek in regeneracija, ampak moramo ostati v ritmu," je še dodal 40-letnik na vroči vijoličasto-zlati klopi.
Končnica se bo začela čez teden dni. Medtem ko so na Vzhodu zapolnjena že vsa mesta v končnici in tudi v t. i. 'play in' turnirju, je na Zahodu še precej "divje". Oklahoma City je sicer zagotovo prvi, Houston drugi, Lakersi pa bodo zdaj lahko sproščeno odigrali zadnjo tekmo rednega dela sezone v nedeljo ob 21.30 v Moda Centru v Portlandu. Po zadnjem dnevu bodo tudi dobili tekmeca v uvodnem krogu končnice.
Ker je bilo že predtem torej jasno, da so Rocketsi drugi, je pričakovano Ime Udoka nosilcem namenil počitek. Manjkalo je šest od sedmih najboljših strelcev teksaške ekipe. Počivali so Alperen Sengun, Dillon Brooks, Fred VanVleet, Amen Thompson, Jabari Smith, Tari Eason in Jae'Sean Tate. Cam Whitmore je s 34 točkami postavil karierni rekord. Iz 12 poskusov je sedemkrat zadel za tri točke. Ob tem je zbral še osem podaj. Prvič po petih letih bodo Rakete zaigrale v končnici.
[IMAGE: Med številnimi znanimi obrazi v Crypto.com Areni je bil tudi Bruce Springsteen. Foto: AP]
Že v drugi akciji na tekmi sta z 'alley-oopom' navdušila Dončić in James, ki je zatem še zadel trojko. Po treh minutah so sicer gostje vodili za šest, kar pa je bila njihova najvišja prednost na tekmi. Takšna je bila razlika tudi še na polovici četrtine, potem pa so Jezerniki naredili delni izid 14:4. Za šest so vodili po prvi četrtini, v drugi pa imeli vse vajeti v svojih rokah. Hitro je bila razlika dvomestna, ko pa je Finney-Smith po Lukovi podaji pet minut pred koncem polčasa zadel trojko, je prvič narasla prek 20. Za 16 so domači košarkarji dobili drugo četrtino, ob odmoru pa vodili z 78:56.
Luka, ki je do polčasa prispeval 24 točk, jih je v tretji četrtini dodal še 15. Čeprav je zgrešil proste mete, pa je bil dvakrat natančen še za tri. Lakersi so zlahka ohranili visoko prednost in jo v zadnji četrtini, ko je Redick nekaj minut namenil tudi tistim košarkarjem, ki sicer ne igrajo veliko, še oplemenitili. 19 trojk so gostitelji zadeli z 51-odstotno uspešnostjo. Trojka Houstona je bila 18/51. Z 42:37 so Jezerniki dobili skok, zbrali so šest podaj več in dobro izkoristili 19 izgubljenih žog gostov, po katerih so dosegli 25 točk. Rocketsi so po zapravljenih žogah Lakersov dali osem točk.
[IMAGE: Nikola Jokić je z naskokom prvi s 34 trojnimi dvojčki v letošnji sezoni. Foto: Reuters]
Na četrtem mestu je Denver, ki je s 117:109 premagal Memphis. Grizliji se po porazu ne morejo več neposredno uvrstiti v končnico in jih tako čaka 'play in' turnir. Izvrsten je bil znova Nikola Jokić, ki je prispeval 26 točk, 16 skokov in 12 podaj. Postal je tretji košarkar v zgodovini, ki je imel v rednem delu povprečje trojnega dvojčka. Druga dva, ki jima je to uspelo, sta Russell Westbrook, njegov zdajšnji soigralec, in legendarni Oscar Robertson. Prvi strelec Nuggetsov je bil s 33 točkami Aaron Gordon, 15 točk pa je dodal Jamal Murray, ki je zaradi težav z gležnjem izpustil zadnjih šest tekem. Vlatko Čančar ni dobil priložnosti.
Memphis si je v prvem polčasu priigral 15 točk naskoka, toda v drugem je sledil preobrat. Gostitelji so odlično odigrali končnico srečanja. V drugi polovici zadnje četrtine so naredili delni izid 14:1. Denver je slavil kljub skromnemu metu za tri (5/24). V prvem polčasu je bil izza črte uspešen le enkrat. Grizliji so trojke metali 14/34. So pa košarkarji iz Kolorada prevladovali v raketi (72:52) in bili boljši v skoku (52.41). Desmond Bane s 24 in Ja Morant z 21 točkami sta bila najbolj razigrana pri Memphisu, ki bo zadnji dan gostil Dallas, Denver pa bo gostoval v Houstonu.
[IMAGE: Zadnji dan rednega dela bo zelo zanimivo v San Franciscu, kjer bo Golden State gostil Clipperse. Foto: Reuters]
Enak izkupiček 49 zmag in 32 porazov kot Nuggetsi imajo na petem mestu Clippersi, ki so s 101:100 slavili v Sacramentu. Večino časa so imeli lepo prednost, toda Kingsi so se v zadnji četrtini povsem približali. Le dve točki je bila razlika dobro minuto pred koncem. Ko so ostale še štiri sekunde, je Zach LaVine s črte prostih metov znižal še za točko. Sacramento je nato prestregel podajo iz avta, toda DeMar DeRozan je zgrešil trojko za zmago. Prispeval je 16 točk in na 25. mestu večne lestvice Lige NBA prehitel Reggieja Millerja.
LaVine je bil sicer prvi domači strelec s 26 točkami. Domantas Sabonis je zbral 19 točk in 16 skokov. Postal je šesti igralec z vsaj 60 dvojnimi dvojčki v treh zaporednih sezonah. Predtem je to uspelo Mosesu Malonu, Johnu Stocktonu, Timu Duncanu, Kevinu Garnettu in Dwightu Howardu. Pri Clippersih sta izstopala James Harden s trojnim dvojčkom (23 točk, 11 skokov, 10 podaj) in Kawhi Leonard z 28 točkami. Za konec se bodo Clippersi v gosteh srečali z Golden Statom, Sacramento pa bo gostil Phoenix.
"Ne spomnim se, da bi bilo kdaj tako izenačeno. Videl sem, da ima lahko pet ekip enak izkupiček po 82 tekmah. To je noro," je strnjeno konkurenco Zahoda komentiral trener Warriorsov Steve Kerr. Golden State je bil s 103:86 v gosteh boljši od Portlanda, a si še ni zagotovil neposredne uvrstitve v končnico. Trenutno je šesti z 48 zmagami in 33 porazi. Enak izkupiček ima tudi Minnesota, ki je s 117:91 odpravila Brooklyn, eno zmago manj pa Memphis.
Bojevniki so gladko dobili tekmo. Že v prvem delu so si po delnem izidu 21:10 priigrali dvomestno prednost, največ pa so vodili za 27. Jimmy Butler je bil s 24 točkami prvi strelec. Zadel je vseh 11 prostih metov. 16 točk je pristavil Buddy Hield, 14 pa Stephen Curry. Pri Blazersih, ki sezono končujejo po rednem delu, je bil z 19 točkami najboljši Jabari Walker.
Tekme 11. aprila:LA LAKERS – HOUSTON 140:109 (38:32, 40:24, 29:31, 33:22)Dončić 39 (13/19 iz igre, 5/9 za tri, prosti meti 8/14), 8 skokov in 7 podaj v 31 minutah, Reaves 23 (9/15 iz igre, 3/6 za tri), Finney Smith 18 (6/8 za tri), Hačimura 16, L. James 14 (6/11 iz igre, 1/4 za tri) v 22 minutah, Vandebilt 8, Hayes 7, Knecht 5, B. James (1/1 za tri) in Goodwin po 3, Jemison in Milton po 2; Whitemore 34 (13/19 iz igre, 7/12 za tri) in 8 skokov, Sheppard 14 (4/8 za tri), N. Williams 12, A. Holiday 11, Roddy 9, Dante in Landale po 8, Jal. Green 7, Jeff Green 6.
DETROIT -– MILWAUKEE 119:125Cunningham 36 (15/21 iz igre, 3/5 za tri) in 12 podaj, Beasley 21 (7/14 za tri), Harris 17 (3/4 za tri), Schröder 12 in 8 podaj; Andetokumbo 32 (11/22 iz igre, prosti meti 10/11), 15 podaj in 11 skokov, Portis 17 in 10 skokov, Porter Jr. 16, B. Lopez 15.
INDIANA – ORLANDO 115:129Mathurin 20 (5/17 iz igre, 1/4 za tri), Furphy 17, Walker 15; Queen 25 (5/6 za tri), Black 21, Howard 17, da Silva 14.
PHILADELPHIA – ATLANTA 110:124Butler 25 (9/18 iz igre, 4/9 za tri), Bagley 20 (4/8 za tri) in 10 skokov, Bona 18; Young 36 (10/22 iz igre, 6/13 za tri) in 11 podaj, LeVert 31 (12/15 iz igre, 4/5 za tri), Niang 16 (4/8 za tri).
BOSTON – CHARLOTTE 130:94Pritchard 22 (9/11 iz igre, 4/5 za tri), Hauser 20 (6/9 za tri), White 19 (3/7 za tri), Tatum 16 (6/17 iz igre, 3/10 za tri), 8 skokov in 8 podaj, Horford 13 in 11 skokov, Porzingis 11; Se. Curry 17 (5/7 za tri), Nurkić 14, Simpson 11.
NEW YORK – CLEVELAND 102:108Brunson 27 (9/17 iz igre, 3/7 za tri), Bridges 17 in 8 podaj, Shamet (5/11 za tri) in Anunoby (6/18 iz igre, 2/9 za tri) po 15, Towns ni igral; Garland 26 (10/17 iz igre, 1/5 za tri) in 13 podaj, Strus 19 (5/12 za tri), Mobley 16 in 10 skokov, Okoro 15 (3/3 za tri). Allen (13 skokov) in Porter po 11m Mitchell ni igral.
CHICAGO – WASHINGTON 119:89Phillips 23 (7/11 iz igre, 3/6 za tri) in 9 skokov, Buzelis 20 (7/14 iz igre, 3/6 za tri), White 16 in 9 skokov, Vučević 15 (7/15 iz igre), 12 skokov in 8 podaj; Champagnie 22 (9/15 iz igre, 3/7 za tri) in 14 skokov, Carrington 18 in 11 podaj, Vukčević 17.
NEW ORLEANS – MIAMI 104:153Cain 25 (4/7 za tri), Reeves 19; Adebayo 23 (8/12 iz igre, 4/6 za tri) in 12 skokov, Herro 22 (7/10 iz igre, 2/3 za tri), Robinson 21 (6/12 za tri), Burks 12 (4/7 za tri).
DALLAS – TORONTO 124:102Davis 23 (10/18 iz igre, 1/5 za tri), 13 skokov, 10 podaj in 7 blokad, Williams (7/8 iz igre, 2/2 za tri) in Christie (3/7 za tri) po 17, Washington 14, Gafford 12; Barnes 26 (12/25 iz igre) in 9 skokov, Agbaji 24 (6/7 za tri).
MINNESOTA – BROOKLYN 117:91Gobert 35 (13/17 iz igre) in 11 skokov, Randle 21 (5/6 za tri), McDaniels 11; K. Johnson 20, Watford 15, Wilson 14 (4/8 za tri) in 9 skokov.
DENVER – MEMPHIS 117:109Gordon 33 (13/23 iz igre, 2/7 za tri), Jokić 26 (11/19 iz igre), 16 skokov in 13 podaj, Murray 15 (5/12 iz igre, 1/4 za tri), Westbrook 14 (4/9 iz igre, 1/3 za tri), Čančar ni igral; Bane 24 (9/19 iz igre, 3/8 za tri), Morant 21 (8/21 iz igre, 2/8 za tri), Jackson Jr. 18.
UTAH – OKLAHOMA CITY 111:145Mihajluk 27 (10/20 iz igre, 5/14 za tri), Sensabaugh 25 (7/17 iz igre, 5/13 za tri), Juzang 16 (4/9 za tri); Wiggins 35 (14/24 iz igre, 4/10 za tri), Joe 32 (11/15 iz igre, 10/14 za tri) in 9 podaj, K. Williams 18, Flagler 17 (4/9 za tri), Gilgeous Alexander ni igral.
PHOENIX – SAN ANTONIO 117:98Dunn 26 (10/21 iz igre, 4/11 za tri) in 11 podaj, Beal 21 (8/13 iz igre, 5/9 za tri), Booker 18 (8/12 iz igre), Allen 15 (3/6 za tri), Durant ni igral; Champagnie 23 (6/9 za tri), Mamukelašvili 19, Caslte 16 in 10 podaj.
PORTLAND – GOLDEN STATE 86:103Walker 19, Rupert 15, Clingan 14 (7/13 iz igre) in 15 skokov; Butler 24 (6/10 iz igre, prosti meti 11/11), Hield 16 (4/10 za tri), Curry 14 (6/14 iz igre, 2/8 za tri).
SACRAMENTO – LA CLIPPERS 100:101LaVine 26 (9/23 iz igre, 4/12 za tri), Sabonis 19 (8/15 iz igre) in 16 skokov, DeRozan 16 (6/20 iz igre, 1/5 za tri); Leonard 28 (10/21 iz igre, 2/3 za tri), Harden 23 (8/15 iz igre, 2/6 za tri), 11 skokov in 10 podaj, Zubac 17 (8/10 iz igre) in 10 skokov, Powell 16.
Tekme 13. aprila:ATLANTA – ORLANDOBOSTON – CHARLOTTEBROOKLYN – NEW YORKCLEVELAND – INDIANAMIAMI – WASHINGTONPHILADELPHIA – CHICAGOMILWAUKEE – DETROITHOUSTON – DENVERMEMPHIS – DALLASMINNESOTA – UTAHNEW ORLEANS – OKLAHOMA CITYSAN ANTONIO – TORONTOGOLDEN STATE – LA CLIPPERSPORTLAND – LA LAKERSSACRAMENTO – PHOENIX

[DATE: 2025-04-22]
TITLE: Lakersi odgovorili v udarnem slogu: z agresivno obrambo do izenačenja na 1:1
SUBTITLE: Oklahoma in Indiana povedli z 2:0
SUBCATEGORY: Druga tekma
URL: https://www.rtvslo.si/sport/kosarka/liga-nba/lakersi-odgovorili-v-udarnem-slogu-z-agresivno-obrambo-do-izenacenja-na-1-1/743500
AUTHOR: Tilen Jamnik
SECTION: Liga NBA
RECAP: Po slabi predstavi na uvodnem dejanju končnice je bil odziv Lakersov odličen. Drugi dvoboj z Minnesoto so po bistveno boljši igri predvsem v obrambi dobili s 94:85. Luka Dončić je dal 31 točk. Le podaja mu je zmanjkala do trojnega dvojčka.
CONTENT:
[IMAGE: Luka Dončić je veliko prodiral, ko so ga Volkovi prevzemali. Foto: Reuters]
26-letni Ljubljančan je statistiko napolnil še z 12 skoki. Na obeh tekmah je bil gonilna sila vijoličasto-zlatega napada, tokrat pa je, potem ko je na prvem dvoboju zbral le eno, tudi z devetimi asistencami dobro razigraval soigralce. Z Dallasom je proti Minnesoti lani igral v finalu Zahoda. Na sedmih medsebojnih tekmah v končnici je na šestih dal vsaj 30 točk. Ob tem je postal tretji Laker, ki mu je uspelo prispevati toliko točk na prvih dveh dvobojih v končnici v tem slovitem dresu. Pred njim sta to dosegla le še George Mikan in Shaquille O'Neal.
"Lep dosežek, a pomembna je le zmaga. Ni važno, koliko dam točk – deset ali 30 –, samo da zmagamo. To je končnica. Gre za ekipo in štejejo le zmage," je še na parketu Crypto.com Arene razlagal Dončić in dodal: "Ključna je bila večja agresivnost. Od prve minute smo igrali čvrsto in fizično. Nismo popuščali. V tem ritmu moramo nadaljevati. Vemo, da bo v Minnesoti težko. Igral sem tam v končnici in je res vroč teren. Navijači so odlični. Ostati moramo zbrani in igrati, kot smo tokrat."
Tako kot na prvi tekmi je tudi tokrat v uvodni četrtini dal 16 točk. Zadel je svoji prvi dve trojki, nato pa je šest poskusov izza črte zgrešil. Iz igre je metal 9/20, odličen pa je bil pri prostih metih (11/11). V drugem delu so njegovo izvajanje teh navijači pospremili z glasnim skandiranjem "MVP, MVP". Z navdušenjem so pozdravili tudi vsakič, ko ga je prevzel Rudy Gobert. Luka je takšne poteze gostujoče obramb znal izkoristiti. Nekajkrat je francoskega orjaka mojstrsko zavrtel in lepo zaključil. "Večkrat sem dejal, da rad napadam centre. V prvi četrtini mi je steklo in postavil sem ritem za vse nas. Potem smo samo nadaljevali," je še povedal Dončić.
Kot so napovedali pred tekmo, so Lakersi bistveno bolje odigrali v obrambi. V tej sezoni niso še dobili tako malo točk. Bili so bolj agresivni in aktivni. Niso dopustili veliko odprtih metov. Potem ko so Volkovi na prvem dvoboju 21 trojk zadeli s 50-odstotno uspešnostjo, so tokrat za tri metali le 20-odstotno (5/25). Jezerniki so bili boljši v skoku (41:34), predvsem v prvi četrtini pa je bila posledica dobre obrambe tudi hitrejša tranzicija. Tokrat so oni dali več točk iz protinapadov. Imajo pa ofenzivno še kar nekaj rezerv. Tudi njihov met za tri (6/29) je bil skromen.
Znova je bil drugi strelec domače vrste LeBron James, ki je dal 21 točk. Ujel je še 11 odbitih žog. Tudi tokrat je 16 točk dodal Austin Reaves, dvomesten pa je bil z 11 še Rui Hačimura. Pri Minnesoti sta bila tokrat razigrana le dva posameznika. 27 točk je prispeval Julius Randle, 25 pa Anthony Edwards, ki je imel na prvi tekmi devet asistenc, tokrat pa nobene. Naz Reid, in Jaden McDaniels, ki sta bila odlična na prvem obračunu, sta tokrat dosegla devet oziroma osem točk.
Serija se zdaj seli v Target Center. Tretja tekma bo v Minneapolisu v noči na soboto ob 3.30 po slovenskem času, četrta pa v nedeljo ob 21.30. Zagotovo se bo še vrnila v Los Angeles, kjer bo peta tekma čez teden dni.
[IMAGE: Grafiko zagotavlja sofascore.com]
Lakersi so od prve minute začeli agresivneje v obrambi, v napadu pa so igrali hitreje kot na prvem obračunu. Dončić se je med strelce vpisal s trojko, ki jo je v tretji minuti zadel s pomočjo table. Potem je takoj dodal še prvo asistenco, ko je z dolgo podajo pod obročem zaposlil Jamesa. Tako je začel serijo Lakersov 9:0. Veliko je prodiral pod obroč, ko je izkorišla prevzemanja visokih igralcev. V peti minuti je Gabe Vincent najprej ukradel žogo, potem pa v protinapadu zadel trojko iz kota za prvo dvomestno razliko. Volkovi več kot štiri minute niso zadeli iz igre, Dončić pa je bil tri minute pred koncem prve četrtine izza črte natančen za 25:10. Prav ob koncu četrtine je Vincent zadel še eno trojko za 34:15.
Preigral je celo četrtino, drugo pa začel na klopi. Takrat sta vajeti domačega napada prevzela James in Reaves, ki sta poskrbela, da je ostala visoka razlika. Na drugi strani je večino napadov šlo prek Randla. Luka je po vrnitvi na parket najprej podal LeBronu, ki je s trojko povišal na +22, kar je bila najvišja prednost na tekmi. Nato je dvakrat zapored lepo zadel. Najprej mojstrsko prek McDanielsa, zatem pa še prek Goberta. Zaključek polčasa je pripadel Minnesoti, ki je naredila serijo 8:0. Francoski center je za -14 zaključil protinapad, potem ko je ukradel žogo Dončiću. Slovenski zvezdnik je v prvem delu, ki so ga Lakersi dobili z 58:43, prispeval 22 točk. James jih je dodal 13, pri gostih pa sta bila najboljša Randle s 15 in Edwards z 12.
[IMAGE: Minnesota je v rednem delu dajala skoraj 116 točk na tekmo. 117 jih je dosegla na prvem obračunu končnice, tokrat pa le 85. Foto: Reuters]
Drugi polčas je s silovitim zabijanjem prek Jaxsona Hayesa odprl Edwards, ki je v tretji četrtini dal devet točk. V prvih štirih minutah nadaljevanja se je pri Jezernikih med strelce vpisal le Reaves, Ant pa je s petimi točkami v nizu znižal na 11. J. J. Redick je posredoval z minuto odmora, ki je izzvala želeno reakcijo. Dončić je takoj zadel od table s polrazdalje, nato pa še našel samega Doriana Finneyja-Smitha, ki je bil natančen za tri. Po košu Jamesa je manj kot dve minuti po Redicku minuto odmora vzel Chris Finch. 9:0 je bila serija Lakersov, ki jo je s prostima metoma za +20 zaključil Luka. Potem je trikrat zapored lepo asistiral Hačimuri in se že približal trojnemu dvojčku (28 točk, 10 skokov, 9 podaj). Predvsem tretja asistenca Japoncu je bila zelo pomembna, saj so gostitelji prekinili mini serijo Volkov. Po tretji četrtini so Lakersi vodili z 81:65.
Reid, ki je bil odličen na prvi tekmi, se je med strelce vpisal šele v zadnji četrtini. S petimi zaporednimi točkami je znižal na -13. Ko je ostalo osem minut, je Dončić takoj po vrnitvi v igro zadel prosti met po tehnični napaki gostov. S trojko je odgovoril Randle, sledili pa so zapravljeni domači napadi, toda zaradi dobre obrambe so Lakersi ohranjali lepo prednost. Na polovici četrtine je bila sicer po dolgem času enomestna, potem ko so Volkovi naredili delni izid 12:3. Šest minut Jezerniki niso zadeli iz igre. Zgrešili so desetkrat zapored, potem pa je črne napadalne minute prekinil James. Ko je bil Reaves prehiter za Gobeta, je bilo štiri minute do konca znova +13. Gostje so sicer znova malce znižali in imeli pri -9 napad, vendar je James ukradel žogo Edwardsu in s košem v protinapadu, ko sta ostali še dobri dve minuti, potrdil zmago.
[IMAGE: Oklahoma City je udarno začela končnico. Foto: Reuters]
Po izjemni predstavi na prvem dvoboju je Oklahoma City znova zanesljivo ugnal Memphis (118:99). Najboljša ekipa lige je začela s serijo 9:0, potem ko so Grizliji zgrešili prvih deset metov. Vodila je celo tekmo, že po prvi četrtini pa si je priigrala visoko prednost 15 točk. Najvišja razlika je sicer znašala 23. 70:52 je Thunder vodil ob polčasu, potem ko je v prvem delu zadel 12 trojk, kar je klubski rekord v končnici.
“Ne glede na vse, nikoli ne podcenjujemo nasprotnika. Jasno je, da je Memphis dobra ekipa. Če ne bi bil, ne bi bil tu. Že v prvi četrtini smo želeli vzpostaviti ritem,“ je dejal Shai Gilgeous-Alexander, ki je bil s 27 točkami prvi strelec tekme. Jalen Williams jih je pristavil 24, Chet Homgren, ki je zbral tudi 11 skokov in pet blokad, pa 20. Jaren Jackson je bil s 26 najboljši pri Memphisu, 23 pa jih je dosegel Ja Morant.
Z 2:0 v seriji vodi tudi Indiana, ki je tako na dobri poti, da drugič zapored v prvem krogu izloči Milwaukee. Pacersi so bili na drugi tekmi boljši s 123:115. Odlična je bila naveza Pascal Siakam – Tyrese Haliburton. Kamerunec je ob 24 točkah zbral še 11 skokov, s trojko pa začel odločilno serijo domače vrste. Ameriški reprezentančni organizator igre je v statistiko vpisal 21 točk in 12 podaj. "Res sem vesel, da je v naši ekipi. Konstanten je že celo sezono. Mislim, da je morda celo najbolj podcenjen igralec v ligi. Kar dela vsako tekmo, je neverjetno," je soigralca hvalil Haliburton.
Indiana je dobila pet od zadnjih šestih medsebojnih dvobojev v končnici. V tej seriji je zaostajala le v prvi četrtini prve tekme. Tokrat je vodila celo srečanje. Pri Bucksih je bil s 34 točkami, 18 skoki in sedmimi podajami najboljši Janis Andetokumbo. Bobby Portis je šestkrat zadel izza črte, zbral pa 28 točk in 12 skokov. Prvič po 18. marcu je zaigral Damian Lillard, ki je prispeval 14 točk.
KONČNICA, Zahod, 1. krog:LA LAKERS (3) – MINNESOTA (6) 1:194:85 (34:15, 24:28, 23:22, 13:20)Dončić 31 (9/20 iz igre, 2/8 za tri, 11/11 PM), 12 skokov in 9 podaj v 41 minutah, James 21 (met 8/19) in 11 skokov, Reaves 16, Hačimura 11, Finney-Smith 7, Vincent 6, Hayes 2; Randle 27 (met 9/17), Edwards 25 (met 10/22), Reid 9, McDaniels 8, Gobert 6, DiVincenzo in Alexander-Walker po 4, Shannon 2.
OKLAHOMA CITY (1) – MEMPHIS (8) 2:0118:99 (32:17, 38:35, 20:27, 28:20)Gilgeous-Alexander 27 (met 10/29), Jal. Williams 24 (met 10/19), Holmgren 20 (met 6/14) in 11 skokov, Caruso 13, Dort in Wiggins po 8, Joe 7, Hartenstein 6 in 10 skokov, Wallace 5; Jackson 26 (met 10/18), Morant 23 (met 10/25), Bane 19 in 12 skokov, Pippen 13, Aldama 10, Edey in Kennard po 4.
Četrtek ob 3.30:HOUSTON (2) – GOLDEN STATE (7)  0:1
Petek ob 4.00:LA CLIPPERS (5) – DENVER (4) 1:1
Vzhod, 1. krog:INDIANA (4) – MILWAUKEE (5) 2:0123:115 (40:30, 28:30, 31:27, 24:28)Siakam 24 (met 8/16) in 11 skokov, Haliburton 21 (met 8/19) in 12 podaj, Nembhard 17, Nesmith 16, Turner 15, Mathurin 14, Toppin 7, McConnell 6, Walker 3; Andetokumbo 34 (met 14/20) in 16 skokov, Portis 28 (met 11/19) in 12 skokov, Lillard 14, Kuzma 12, Porter 9, Lopez 8, Prince 6, Trent 4.
Četrtek ob 1.00:BOSTON (2) – ORLANDO (7) 1:0
Četrtek ob 1.30:CLEVELAND (1) – MIAMI (8) 1:0
Petek ob 1.00:DETROIT (6) – NEW YORK (3) 1:1
V krepkem tisku je stanje v zmagah, igrajo na štiri zmage po sistemu 2-2-1-1-1

[DATE: 2025-04-30]
TITLE: Pred desetimi leti profesionalni debi "čudežnega dečka" slovenske košarke
SUBTITLE: Mejniki Luke Dončića pred odhodom v Ligo NBA
SUBCATEGORY: Luka Dončić
URL: https://www.rtvslo.si/sport/kosarka/pred-desetimi-leti-profesionalni-debi-cudeznega-decka-slovenske-kosarke/744245
AUTHOR: Tilen Jamnik
SECTION: Košarka
RECAP: 30. aprila 2015 je profesionalni debi dočakal Luka Dončić. Slovenski košarkarski virtuoz je prvič za člansko ekipo madridskega Reala zaigral z vsega 16 leti. In nemudoma navdušil ... Ob jubileju smo zbrali mejnike pred odhodom v NBA.
CONTENT:
[IMAGE: Luka Dončić je že kot najstnik v roke dobil dirigentsko palico igre velikega Real Madrida. Foto: EPA]
Da se v španski prestolnici brusi slovenski košarkarski diamant, je bilo znano že nekaj časa. Kmalu po tem, ko je Luka sledil stopinjam očeta Saše in se podal na košarkarsko pot, je bilo marsikomu jasno, da gre za poseben supertalent. Hitro je preskočil prve korake košarkarskega šolanja, saj je bil za vrstnike preprosto predober. Takoj se je pridružil treningom nekaj let starejših fantov, kjer je v pogonu Olimpije dokazoval svojo veliko nadarjenost.
Pot ga je nato septembra 2012, ko je imel le dobrih 13 let, vodila v Madrid, kjer se je naprej razvijal v ustroju enega največjih evropskih klubov. Tudi pri Realu so hitro spoznali, da so dobili v svoje vrste košarkarski biser. Tudi tam je ljubljanski čudežni deček, oz. el nino maravilla, kot so ga poimenovali v Španiji, preskakoval starostne kategorije in si garderobo delil s starejšimi obetavnimi igralci. Ko je z mlajšimi selekcijami evropskega velikana osvajal razne naslove, je bil praviloma najkoristnejši posameznik. V sezoni 2014/15 je večinoma igral za mladince in B-ekipo kraljevega kluba. Real Madrid je v tej sezoni osvojil mladinsko Evroligo, t. i. turnir Next Generation, MVP pa je postal Dončić.
Toda še pred evropskim naslovom v kategoriji do 18 let je Luka dočakal prvo tekmo v članski konkurenci. Pred natanko desetimi leti se je začela profesionalna pot košarkarskega virtuoza, ki zdaj že sedmo leto navdušuje na največjem svetovnem odru. Ekspresno se je uveljavil na evropskem zemljevidu, njegova zvezda pa je v polnem blišču zasijala še pred odhodom v Ligo NBA. S tako popotnico se v najmočnejšo ligo ni podal še noben evropski košarkar, čeprav je bil Luka ob selitvi v Dallas še najstnik.
30. aprila 2015 je Real Madrid v preloženi tekmi 29. kroga ACB lige gostil Unicajo Malago. Že v prvem polčasu je bil izključen glavni trener domače vrste Pablo Laso, zato je vodenje prevzel njegov prvi pomočnik Chus Mateo, ki je zdaj za krmilom kraljevega kluba. Ob visoki prednosti 89:71 je slabi dve minuti pred koncem poklical Dončića. Zadnja navodila mu je predal Lasov drugi pomočnik Žan Tabak, prvi hrvaški košarkar z osvojenim NBA-prstanom, potem pa je po korakih Kostasa Vasileiadisa prišel Lukov veliki trenutek.
Na parket je prišel namesto K. C. Riversa, ki je na tisti tekmi dosegel 11 točk. Ker sta bila v peterki izjemna španska branilca Sergio Llull in Sergio Rodriguez, je veliki slovenski up zavzel položaj tri. Žogo je v napad prenesel Llull, ki jo je nato prepustil Rodriguezu. Chacho je po bloku Andresa Nocionija prodrl, ko so mu Andaluzijci zaprli pot, pa je podal na krilo, kjer je bil Dončić. Malce preveč prostora mu je pustil Kenan Karahodžić, kar je Luka takoj izkoristil in po vsega 15 sekundah v igri zadel svoj prvi poskus izza črte v članski konkurenci.
S stoječimi ovacijami so domači navijači pospremili debi nadarjenega Slovenca, ki je s 16 leti, dvema mesecema in dvema dnevoma postal najmlajši debitant v zgodovini madridskega kluba in tretji najmlajši v španskem prvenstvu po Rickyju Rubiu in Angelu Rebolu. Real Madrid je obračun dobil z 92:77. 21 točk je prispeval Felipe Reyes, 16 Llull, 12 pa Nocioni. Kraljevi klub je nato 32. postal španski prvak, devetič pa v tisti sezoni tudi evropski. Naslednjič je na evropski vrh stopil z Lukom v glavni vlogi. Po debiju je Dončić do konca sezone odigral še štiri tekme za prvo moštvo, v naslednji pa je bil že standardni član Lasove rotacije.
Dočakal je tudi prve evroligaške preizkušnje in postal 21. košarkar, ki je v najmočnejšem tekmovanju stare celine debitiral pred 17. letom. 16. oktobra 2015 je prvič igral na tekmi Evrolige, proti Himkiju pa je tedaj dosegel dve točki. Iz njegove prve evroligaške sezone bo v spominu ostal obračun z največjim moskovskim klubom CSKA-jem. Januarja 2016, ko je Real gostoval v ruski prestolnici, je Dončić navdušil s tremi zaporednimi trojkami po minuti odmora, med katero je Laso svojim varovancem pri zaostanku za sedem povedal kar nekaj krepkih. Luka je v dveh minutah prispeval devet točk in Madridčani so ujeli CSKA. Srečanje je končal z 12 točkami, gostitelji pa so slavili 95:81. Strelski rekord sezone 2015/16 je sicer dosegel v španski ligi, ko je 15 točk dal novembra proti Bilbau.
[IMAGE: Statistika Luke Dončića zadnjih dveh sezon v Evroligi. Grafiko zagotavlja sofascore.com]
V sezoni 2016/17 je naredil nov velik korak naprej. Na pripravljalni tekmi pred sezono je nase opozoril tudi Ligo NBA, ko se je predstavil na dvoboju Reala in Oklahome Cityja. Prvič v karieri je bil MVP kroga v ACB ligi, ko je na dvoboju s Fuenlabrado (92:76) ob strelskem rekordu sezone 23 točk zbral tudi 11 asistenc. Štiri dni pozneje je navdušil s 17 točkami ob zmagi nad Žalgirisom (96:91), 12 dni zatem, ko je Real s 95:72 odpravil Brose, pa je statistiko v 19 minutah napolnil s 16 točkami, šestimi skoki in petimi podajami. Z indeksom 25 je prvič v karieri postal MVP evroligaškega kroga, kar mu je nato v sezoni uspelo še trikrat, dvakrat celo v končnici, ko je z Realom izločil Darušafako. Na Final Fouru je kraljevi klub v polfinalu v carigrajski dvorani Sinana Erdema, kjer je še istega leta Luka slavil zlato kolajno s Slovenijo, moral priznati premoč Fenerbahčeju.
"Fantastičen je. Lani in predlani sem mu skušal čim več pomagati. Vidite, da letos stopa v ospredje in postaja eden izmed vodij moštva. Vesel in ponosen sem nanj. Igra na pravi način in ima pravo miselnost. Luka bo nedvomno imel žogo v rokah vso kariero in bo zagotovo eden tistih košarkarjev, ki je podaljšana roka trenerja. To lahko z gotovostjo zatrdim. Lani je bil celotno sezono z nami in sem videl, česa je sposoben, tako da me ne preseneča. Je zelo pameten fant, ki ve, kako delati in kako igrati, to pa je najpomembneje. Najprej vidi in potem naredi. Ko si v ekipi, kot je Real Madrid, je to ključno. Vesel sem, da si je izboril tako mesto in se znašel v takem položaju. Prepričan sem, da bo dominanten. Je zelo pameten košarkar," je v tisti sezoni, potem ko se je preselil v NBA, v Philadelphii za MMC razlagal Sergio Rodriguez, ki je bil torej asistent za prvi Lukov koš, zatem pa je bil v Madridu tudi njegov mentor.
Po Erazmu Lorbku je postal drugi Slovenec z nagrado vzhajajoče zvezde Evrolige, ob tem pa je bil izbran tudi za najboljšega mladega igralca v španskem prvenstvu. Obe nagradi je prejel dvakrat zapored, saj je razumljivo priznanji dobil tudi v sezoni 2017/18, svoji zadnji v Evropi, ko je postal glavni nosilec madridskega velikana. Vzhajajoči zvezdi Evrolige sta dvakrat v nizu postala le še Nikola Mirotić in Bogdan Bogdanović, Luka pa je bil edini, ki je ob tem prejel še nagrado MVP-ja rednega dela.
Z izjemno široko paleto košarkarskega znanja, vsestranskostjo in domiselnimi vragolijami je golobradi virtuoz postal ljubljenec navdušencev nad kraljico iger. Ko je postal gonilna sila Reala, je iz kroga v krog blestel na evroligaških parketih in v najmočnejšem državnem prvenstvu stare celine, ki se igra pod Pireneji. Kot najstniška košarkarska evropska senzacija je ob tem postavil tudi številne starostne rekorde. Tako kot je kot najmlajši postal MVP kroga v Evroligi leto predtem, je bil tudi oktobra v sezoni 2017/18 najkoristnejši posameznik meseca. Decembra je kot najmlajši do tedaj prejel tudi tovrstni prestižni naziv v ACB ligi.
V sezoni 2017/18 je slovenski čudežni deček postal ključni mož izjemno izkušene zasedbe Real Madrida. Pred sezono se je poškodoval Llull, ki je bil glavni nosilec igre kraljevega kluba. V španski prestolnici niso poiskali zamenjave in so vajeti igre zaupali tedaj komaj polnoletnemu Ljubljančanu. Luka je bil z naskokom najmlajši v Lasovi zasedbi. Od košarkarjev, ki so igrali pomembne vloge, je bil drugi najmlajši visokorasli center Edy Tavares, ki je sedem let starejši.
Dončić je vsem, ki so dvomili o smotrnosti odločitve, hitro zaprl usta. Z velemojstrskimi potezami, ki temeljijo na vrhunskem košarkarskem IQ-ju, je zrelo vodil prekaljeno zasedbo iz Madrida, polno zvenečih košarkarskih imen, ki pa so – tudi največja med njimi – pustila, da jim na parketu poveljuje najstnik iz Slovenije. Že oktobra je na dvoboju proti milanski Olimpii zbral indeks 41, kar je bil njegov evroligaški rekord. Strelski mejnik 33 točk je postavil decembra proti Olympiacosu v Pireju.
[IMAGE: Pokojni Duda Ivković, nekoč izjemni trener, mu je predal nagrado za MVP-ja Final Foura v Beogradu. Foto: Reuters]
Beograd je bil v tisti sezoni želena destinacija evropskih klubov. Arena je organizirala zaključni turnir, toda Luka je v srbski prestolnici zablestel že predtem. V kultnem Pionirju, ki nosi ime po utemeljitelju jugoslovanske košarkarske šole Aleksandru Nikoliću, je dokazal, da si upa in je hkrati tudi sposoben prevzemati odgovornost v ključnih trenutkih. Šest sekund je ostalo Realu za zadnji napad. Rudy Fernandez je izvajal avt, podal Dončiću, ki je zavrtel Ognjena Dobrića in s korakom nazaj, na način, s kakršnim navdušuje predvsem po prihodu v NBA, zadel trojko za gostujočo zmago 79:82. Tekmo je končal s 24 točkami in indeksom 35, s čimer je bil četrtič v sezoni MVP kroga.
V Beogradu je bila tedaj že glavna tema njegov odhod v Ligo NBA. Namreč z dopolnjenim 19. letom se je lahko prijavil na nabor, v Pionirju pa so, tako kot praktično na vseh tekmah tiste sezone, v prvih vrstah sedeli številni ogledniki klubov Lige NBA. Priznani ameriški analitik Mike Schmitz je med tistim obračunom z Zvezdo za MMC dejal, da bo kompleten in najbolje pripravljen igralec prihajajočega nabora: "Poseben in res izjemen talent. Ima neverjeten, edinstven občutek za igro in res izvrstno vizijo na igrišču. Vidi stvari, ki jih drugi igralci ne. Ima poseben dar, ki ga pač ima od nekdaj. On je organizator igre, čeprav je visok več kot dva metra. Morda nekateri mislijo, da ni tako, a Luka je najboljši z žogo v rokah. Je izjemno kreativen in mislim, da tudi bistveno boljši strelec, kot kaže njegov odstotek meta. Hkrati je zelo tekmovalen in neustrašen. Res je malo pomanjkljivosti v njegovi igri. Zelo zelo rad gledam, kako igra."
"Res je neverjetno, da že tako mlad tako dobro igra na takšni ravni, kot je Evroliga. Njegova mentaliteta, kako je pripravljen na igro, in sam občutek za igro sta tako posebna, da je to mogoče. To dela že od nekdaj, pa saj vi veste, saj ga zagotovo dobro poznate. Tako je igral, ko je bil star 11, 12, 13 let in potem naprej, ko je prišel v Španijo. Ves čas se je pripravljal na trenutke in tekme, kakršne igra zdaj. Ves čas je močno izstopal. Gre za čudežnega dečka, ki ga ne vidiš pogosto," je dodal Schmitz.
Luka se je na nabor podal s popotnico, kakršne ni imel še noben evropski igralec. Poleg evroligaških priznanj je bil takrat imenovan tudi za najkoristnejšega posameznika v ACB ligi. Tudi to nagrado je seveda prejel kot najmlajši do tedaj. Sezono je v državnem prvenstvu sklenil s povprečjem 12,4 točke, 5,7 skoka in 4,7 podaje. Še tretjič je s kraljevim klubom postal španski prvak. V končnici je najprej opravil s kanarskima kluboma, Tenerifom in Gran Canario, v finalu pa še z Baskonio.
Vrhunec Lukove kariere na parketih stare celine je bil pred odhodom v NBA beograjski zaključni turnir Evrolige. Real se je v končnico podal s petega mesta, potem ko je imel enak izkupiček kot tretji in četrti Olympiacos oziroma Panathinaikos. Zeleni atenski velikan je bil madridski tekmec v četrtfinalu. Po visoki zmagi Paa na prvi tekmi je naslednje tri dobil Real in dvignil vozovnico za Srbijo, kamor pa še zdaleč ni prišel v vlogi favorita. Toda z Dončićem v glavni vlogi so imeli košarkarji v belem svoje načrte.
92:83 je bilo v polfinalu proti CSKA-ju. Llull, ki je medtem uspešno saniral poškodbo, in Luka, ki je tudi po njegovi vrnitvi na parket ostal dirigent madridske igre, sta bila s po 16 točkami prva strelca Reala. Branilec naslova Fener je bil v drugem polfinalu boljši od Žalgirisa. Ali Željko Obradović, ki je vodil carigrajsko zasedbo, ali Real do desetega naslova je bilo zadnje vprašanje zanimive sezone na evropskih parketih. S 85:90 je bil na krilih Dončića (15 točk, 3 skoki, 4 podaje) boljši španski predstavnik. Slovenski as je dan pred finalom prejel prestižno nagrado MVP rednega dela sezone, v kateri je imel najvišji statistični indeks 21,5, statistiko pa je polnil s povprečjem 16 točk, 4,8 skoka in 4,3 podaje. Za piko na i šampionski odisejadi je bil izbran še za najkoristnejšega igralca zaključnega turnirja.
[IMAGE: Ker si je v finalu EuroBasketa poškodoval gleženj, so ga na podelitev takole prinesli reprezentančni soigralci. Foto: Reuters]
Luka je bil hkrati evropski prvak tako v klubski kot reprezentančni konkurenci. Še pred evroligaško krono se je zlate medalje na EuroBasketu veselil s Slovenijo. Ker se je kalil v Španiji in ni pred članskim debijem nikoli igral za mlajše reprezentančne selekcije, se je marsikdo v Sloveniji zbal, da bi oblekel dres druge izbrane vrste, toda vedno je poudarjal le svojo veliko željo po zastopanju domovine. Naslove Reala je proslavljal ovit v slovensko zastavo, ko je pred desetletjem njegove namere še med mladinskim turnirjem Evrolige potipal tedanji srbski selektor Aleksandar Đorđević, ga je vljudno zavrnil, enako so hitro njegove želje sprejeli v Španiji. Leta 2015 je o njegovem vpoklicu razmišljal Jure Zdovc, leta 2017 pa je vendarle dočakal debi.
Ko je dopolnil 18 let, je prvič spregovoril za slovenske medije in takrat odločno dejal, da je njegov cilj zlata kolajna s Slovenijo. Ko je prišel na svoj prvi zbor pol leta pozneje, je želje ponovil, toda ni jih bilo veliko, ki so verjeli, da se to lahko zgodi že takrat. Takoj je prevzel pomembno vlogo v ekipi, ki jo je izjemno ob parketu vodil Igor Kokoškov, na njem pa Goran Dragić. Luka je bil druga violina zlate zasedbe, ki je poskrbela za največji uspeh slovenskega ekipnega športa. Na svojem prvem reprezentančnem tekmovanju se je izkazal s povprečjem 14,3 točke, 8,1 skoka in 3,6 podaje, ob zlati kolajni pa je bila nagrada za izvrstne predstave tudi mesto v prvi peterki turnirja.

[DATE: 2025-04-10]
TITLE: Dončić z vrtiljaka čustev izstopil kot veliki zmagovalec
SUBTITLE: Odmevi po vrnitvi slovenskega superzvezdnika v Dallas
SUBCATEGORY: Liga NBA
URL: https://www.rtvslo.si/sport/kosarka/liga-nba/doncic-z-vrtiljaka-custev-izstopil-kot-veliki-zmagovalec/742280
AUTHOR: Robert Kaurin
SECTION: Liga NBA
RECAP: Težko bi bilo spisati lepši scenarij ob vrnitvi Luke Dončića v Dallas. Še LeBron James, ki je dirigiral navijačem ob stoječih ovacijah slovenskemu asu, je dogodek označil za nepozaben. Trener Lakersov J. J. Redick je govoril celo o "nadčloveku".
CONTENT:
[IMAGE: Luka Dončić in LeBron James v objemu po odhodu Slovenca na klopi v zaključku tekme. Foto: Reuters]
Vse kamere so bile od vstopa v dvorano zgodaj popoldne usmerjene v Luko Dončića. Odet v črno s sončnimi očali je s širokim nasmehom pozdravljal uslužbence Dallasa, ki so bili vrsto let z njim vsakodnevno. Posebno energijo je bilo čutiti na vsakem koraku.
Stoječe ovacije ob Dončićevi predstavitvi so še dodatno povečale pričakovanja navijačev v Dallasu, ki se še niso pobrali po tistem 1. februarju, ko so njihovega ljubljenca nepričakovano poslali v Los Angeles. Luka je sam na klopi gledal svojo predstavitev s cmokom v grlu, težko je zadrževal solze in si nekajkrat obrisal obraz z brisačo.
"Ko sem gledal ta video, sem se počutil, kot da ne bom mogel odigrati tekme. Toliko čustev je bilo," je povedal Dončić, ki je priznal, da je pred tekmo malo in slabo spal. Kaj si je iz videa najbolj zapomnil? "Vse, ampak tisti met čez Goberta v finalu Zahodne konference je bil res nekaj posebnega. V nobeni seriji nismo bili favoriti, a smo stopili skupaj in res odigrali na neki višji stopnji. Vsi smo bili eno. Rekel bi, da je bil to ta trenutek."
Morda je še najbolje čustveni vrtiljak opisal trener Redick: "Prizor z videoposnetkom, ko sedi sam in doživlja vse tiste trenutke ter si dovoli, da je ranljiv. Potem pa ta njegova sposobnost, da odigra tako tekmo, ko se prižgejo luči in ko s še vedno solznimi očmi odide na parket, da začuti žogo. Po takem čustvenem uvodu odigrati tako predstavo, to je nadčloveško. In mislim, da se o tem strinjajo tudi njegovi soigralci."
45 točk, 8 skokov, 6 podaj in štiri ukradene žoge je bil njegov učinek v, kot so ga nekateri poimenovali, enem največjih maščevanj v športni zgodovini. A maščevanje je za to tekmo pretirana beseda. Bolj je bil to konec poglavja, kot je na eni najbolj obiskanih novinarskih konferenc leta povedal tudi Dončić: "Utrujen sem, vesel sem, da je konec. Zdaj grem lahko končno spat. Čudovita izkušnja je bila. Tu sem bil od 18. leta, to je bil moj drugi dom. Govoriti o koncu nekega obdobja je težko, ker sem tukaj preživel toliko lepih trenutkov. A zdaj se moram osredotočiti na druge stvari."
Pomembno vlogo so odigrali tudi njegovi soigralci. Še posebej čustven trenutek je bil, ko je Dončić dobro minuto pred koncem zapustil parket, na klopi pa so ga objemali drug za drugim. V dvorani je odmevalo "Luka, Luka", navdušeni James je celo dirigiral občinstvu.
"Res sem izjemno navdušen, da sem bil del tega. Neverjeten trenutek, nekaj, česar verjetno ne bom nikoli pozabil," je povedal James. "Naša edina skrb je bila, da ga podpremo in da smo z njim, kar koli se zgodi," je še dodal najboljši strelec Lige NBA v zgodovini.
In medtem ko je Dončić ob navdušenju vseh v dvorani v Dallasu polnil koš Mavericksov, je arhitekt ene najbolj neposrečenih menjav v Ligi NBA Nico Harrison stal v predoru, ki vodi v dvorano, in poslušal vzklike ogorčenja na svoj račun. Športni direktor Dallasa od menjave Dončića ni sedel na svoj stol v dvorani, ki je tudi tokrat ostal prazen.
Za zdaj ni dvoma, kdo je zmagovalec menjave, ki je pretresla športni svet. Na eni strani Lakersi, ki so dobili novega ljubljenca in z izjemno kemijo začenjajo končnico, na drugi strani pa Dallas, ki se muči in ne najde identitete po odhodu zaščitnega znaka kluba.
Mavericksom v tolažbo: ob gala predstavi Dončića na njihovem parketu so si prav ob koncu tega večera po porazu Phoenixa zagotovili deseto mesto, ki vodi v izločilne boje.

[DATE: 2025-05-07]
TITLE: Dončić pripravljen obljubiti zvestobo Lakersom, ki bi bili lahko zanimivi tudi za Janisa
SUBTITLE: James ima za prihodnjo sezono v pogodbi igralčevo možnost
SUBCATEGORY: NBA
URL: https://www.rtvslo.si/sport/kosarka/liga-nba/doncic-pripravljen-obljubiti-zvestobo-lakersom-ki-bi-bili-lahko-zanimivi-tudi-za-janisa/744896
AUTHOR: Tilen Jamnik
SECTION: Liga NBA
RECAP: Pisarna Los Angeles Lakersov je februarja izpeljala odmevno menjavo, s katero je pripeljala Luko Dončića. Zdaj jo čaka zelo delovno poletje, da z željo po oblikovanju šampionskega mozaika zapolni vrzeli, ki jih ima ekipa, in jo dodatno okrepi.
CONTENT:
[IMAGE: Luka Dončić in LeBron James sta prva igralca in najbolje plačana posameznika Lakersov. Foto: AP]
Športni direktor Rob Pelinka, ki je bil glavni akter šokantnega februarskega posla z Dallasom, je takoj po zgodnjem izpadu Jezernikov iz končnice spregovoril o poletnih načrtih. Odkrito je govoril o težavah vijoličasto-zlatih pod obročem, kjer nimajo dominantnega igralca. Po prihodu Dončića tik pred prestopnim rokom časa za korekcije kadra ni bilo, poleti pa ga bodo imeli, kot je dejal, dovolj. Kakovostni zunanji liniji bo, kot je odločno zatrdil, skušal dodati višino in fizično moč pod košem, privrženci 17-kratnih prvakov pa upajo na prihod še kakšnega zvenečega imena.
Dallas je šest let gradil ekipo okoli Dončića, ki ga je lani vodil do finala Lige NBA. V finalu Zahoda je z Luko v glavni vlogi – prejel je pokal Magica Johnsona za MVP-ja serije – "padla" tudi Minnesota, ki pa je bila letos rabelj Lakersov v uvodnem krogu končnice. Volkovi so izpostavili težave vrste J. J. Redicka. Na zadnji tekmi je bil tako nerešljiva uganka Rudy Gobert, ki je prevladoval pod obročema. Jasno je, da bodo Lakersi zelo dejavni na košarkarski tržnici.
Ob tem se v Kaliforniji nadejajo tudi podpisa Dončića pod novo pogodbo. 26-letni Ljubljančan ima še veljaven dogovor za nadaljnji dve sezoni, toda že letos poleti ima možnost podaljšanja. S tem bi se odrekel zadnjemu letu, v katerem ima t. i. igralčevo možnost, Lakersi pa mu, kot smo že pisali, lahko ponudijo dve možnosti podaljšanja. Štiriletna na prvi pogled donosnejša in triletna, ki v prihodnosti odpira možnosti za podpis maksimalne pogodbe, takrat najvišje v zgodovini NBA-ja. Če Luka ne podpiše nove pogodbe, bo po prihodnji sezoni lahko prost igralec.
[IMAGE: Statistika kariere Luke Dončića, grafiko zagotavlja sofascore.com.]
V tej bo zaslužil malenkost manj kot 46 milijonov dolarjev, nov dogovor pa lahko podpiše od 2. avgusta dalje. Torej, tik preden se pridruži slovenski reprezentanci v pripravah na EuroBasket. O njegovi nameri, da bo igral za Slovenijo, je že poročal ESPN, tudi nekateri košarkarji pa so nam potrdili, da o Lukovem sodelovanju v izbrani vrsti do zdaj ni bilo nobenega dvoma. ESPN je pisal tudi o Dončićevi želji po dolgotrajnem sodelovanju z Lakersi. Kot je v prvem intervjuju po menjavi za ameriškega medijskega giganta odkrito priznal, je nameraval v Dallasu končati kariero. Menjava ga je pretresla in prizadela, se je pa v Los Angelesu, kot je tudi sam zatrdil, dobro znašel, zato želi zdaj ostati zvest novemu klubu.
Ko bo slovenski košarkarski velemojster podaljševal pogodbo, bo že znano, kaj bo z LeBronom Jamesom, drugim superzvezdnikom Lakersov. Namreč konec junija se izteče rok za t. i. igralčevo možnost, ki jo ima najboljši strelec v zgodovini Lige NBA v zdajšnji pogodbi. V ZDA pričakujejo, da bo še naprej igral za Lakerse, po zdaj veljavnem dogovoru, ki ga torej lahko sam izkoristi, pa bo v prihodnji sezoni zaslužil kar 52,6 milijona dolarjev. Čeprav je star 40 let, je tudi v svoji 22. sezoni James igral zelo dobro, vseeno pa bi si marsikateri privrženec slovite kalifornijske zasedbe želel, da bi se morda veteran odločil za sklenitev nove pogodbe, ki bi bila nižja in bi tako prihranila nekaj denarja v plačnem sistemu za okrepitev moštva.
[IMAGE: Dončić in Janis Andetokumbo sta ob Nikoli Jokiću najboljša evropska igralca zadnjih let. Foto: Reuters]
Dejstvo je, da se bodo Lakersi krepili, toda ameriški profesionalni šport ima svoje poslovne zakonitosti, obenem pa ima svoje ambicije in želje jasno tudi konkurenca. Med centri, ki bodo poleti prosti, je nekaj zanimivih imen in tudi različnih vrst igralcev. Na primer z Indiano se bo pogodba iztekla Mylesu Turnerju, z Milwaukeejem veteranu Brooku Lopezu, ki je že bil med Lakersi, z Atlanto Clintu Capeli, z Bostonom Alu Horfordu in Luku Konretu, s Houstonom Stevenu Adamsu … Izteče se tudi edinemu centru Lakersov Jaxsonu Hayesu.
Druga možnost so menjave z drugimi klubi. V ZDA špekulirajo tudi že v tej smeri in ena takšnih "idej" je nov posel z Mavericksi, ki imajo dobro pokrite položaje pod obročem. Luka se je imenitno ujel tako z Dereckom Livelyjem kot z Danielom Gaffordom, potem pa je v Teksas prišel še Anthony Davis, ki sicer raje igra na položaju štiri. Za Lakerse je zanimiv Gafford, ki bi tako v Crypto.com Areni zasedel mesto prvega centra in znova moči združil z virtuozom iz Ljubljane. Košarkarska zveza Slovenije je želela Američana naturalizirati, da bi oblekel tudi dres slovenske izbrane vrste.
Po besedah Louja Williamsa, nekdanjega igralca Lakersov, ki je bil kar trikrat izbran za najboljšega šestega košarkarja v ligi, za Run it Back sta v tem primeru pred menjavami "varni" le dve imeni – Luka in LeBron. Niti Austin Reaves ne, čeprav je ljubljenec navijačev vijoličasto-zlatih. Jezerniki v svojih vrstah namreč nimajo ravno veliko posameznikov, ki bi bili zelo zanimivi za druge klube v potencialnih predlogih za menjave. Med redkimi, ki bi lahko privabila interes, sta po ocenah poznavalcev Dalton Knecht (prihodnjo sezono štiri milijone) in Rui Hačimura (prihodnjo sezono 18,2 milijona). Če bodo želeli svoje vrste okrepiti tam, kjer imajo največ težav, se bodo morali jasno nečemu odreči. Reaves je odličen košarkar, toda v moštvu že imajo dva igralca, ki imata rada žogo v svojih rokah, glede na kakovost pa bi bil zanimiva "dobrina" v pogajanjih. Ima še dveletno pogodbo (drugo leto ima igralčevo možnost), v prihodnji sezoni pa bo zaslužil malce manj kot 14 milijonov dolarjev.
Toda Pelinka je že dokazal, da je sposoben izpeljati zahtevne posle, "košarkarski Hollywood" pa je tako ali tako zelo privlačna destinacija za igralce. V preteklosti so Lakersi privabili številna zveneča imena in večkrat na ta način razjezili tekmece. Govoric in ugibanj bo veliko. Tako se je na primer že zdaj začelo z Janisom Andetokumbom, ki je sicer večkrat govoril o zvestobi Milwaukeeju. Toda razočaranje je po tretjem zaporednem izpadu v prvem krogu končnice veliko.
The Ringer je poročal, da se lahko zgodi, da bi grški superzvezdnik z ambicijami po naskoku na svoj drugi prstan potipal razmere na tržnici. Drugi strelec lige v tej sezoni bi bil v tem primeru velika želja številnih moštev, a naj bi ga zanimali, kot pravijo pri The Ringerju, le najprivlačnejši trgi – New York, Miami in Los Angeles … Bucksi bi zagotovo v zameno zahtevali ogromno, v Milwaukeeju pa so Lakersi v preteklosti že ujeli "veliko ribo" – pred natanko 50 leti Kareema Abdula Jabbarja.

[DATE: 2025-04-29]
TITLE: Liga NBA: Dončić je bil oškodovan
SUBTITLE: Napaka, ki bi lahko spremenila končni izid
SUBCATEGORY: Napačna sodniška odločitev
URL: https://www.rtvslo.si/sport/kosarka/liga-nba/liga-nba-doncic-je-bil-oskodovan/744221
AUTHOR: D. S. M.
SECTION: Liga NBA
RECAP: Sodniška odločitev na četrti tekmi končnice med Minnesoto in Los Angelesom je bila napačna, Luka Dončić bi 33 sekund pred koncem tekme moral imeti prosta meta, izhaja iz poročila Lige NBA, poroča ESPN.
CONTENT:
[IMAGE: Trenutek, ki je spremenil potek igre. Foto: Reuters]
"Jaden McDaniels, član Minnesote, je prekrižal pot Dončiću in storil nedovoljen stik z nogo, zaradi česar je Dončić izgubil ravnotežje," je v ponedeljek objavila Liga NBA v svojem zadnjem dvominutnem poročilu o tekmi Minnesota Timberwolves – Los Angeles Lakers.
Dončić je zadržal posest, ko je padel na tla, Lakersi pa so zahtevali odmor, da bi se izognili kršitvi osmih sekund. Če bi bil prekršek dosojen, bi Dončić metal proste mete in imel priložnost za izenačenje ali vodstvo Lakersov. Namesto tega je Minnesota prišla do žoge, Anthony Edwards pa je 10,9 sekunde pred koncem izvedel dva prosta meta za končnih 116:113.
Slovenec je po tekmi povedal, da je bil nad njim storjen prekršek: "Zanesljivo se nisem sam spotaknil."
Še ena napakaTo je bil eden od dveh nedosojenih prekrškov, ki sta se zgodila v nedeljskih tekmah končnice. Drugi se je nanašal na Josha Harta. Košarkar New York Knicksov je storil prekršek nad Timom Hardawayem mlajšim, članom ekipe iz Detroita, pri metu za tri točke ob izteku časa četrte tekme prvega kroga končnice v Vzhodni konferenci.
Kratkohlačniki so zmagali s 94:93, pri čemer je NBA kmalu zatem sporočila, da je bil nad Hardawayem res storjen prekršek.
Knicksi in Timberwolvesi so po nedeljskih zmagah povedli s 3:1.

[DATE: 2025-04-22]
TITLE: Jordan in Dončić v prvih 6 sezonah končnice s podobnimi številkami
SUBTITLE: 1201. del rubrike Športni SOS
SUBCATEGORY: Primerjava velikanov
URL: https://www.rtvslo.si/sport/sportni-sos/jordan-in-doncic-v-prvih-6-sezonah-koncnice-s-podobnimi-stevilkami/743398
AUTHOR: Slavko Jerič
SECTION: Športni SOS
RECAP: Michael Jordan in Luka Dončić sta edina košarkarja v zgodovini Lige NBA, ki imata povprečje doseženih točk v končnici višje od 30 točk. Tudi njuna začetka karier sta podobna, pri Jordanu se je vse spremenilo v 7. sezoni, kjer je zdaj tudi Slovenec.
CONTENT:
[IMAGE: Jordan je šel v sedmi sezoni Lige NBA prvič do konca. Bo to uspelo tudi Dončiću? Foto: EPA]
Na portalu Športni SOS tokrat pišemo o košarki in Ligi NBA. Še vedno ste vabljeni k postavljanju vprašanj (ne glede na šport).
2529. Prosim, primerjajte Michaela Jordana in Luko Dončića v končnici Lige NBA. Ne zanima me samo povprečje doseženih točk na tekmo, ampak tudi izgubljene žoge, odstotek meta in podobno.Roman Flerin
Poglejmo najprej nekaj osnovnih statističnih podatkov obeh velikanov v končnici Lige NBA.
[TABLE:]
Statistika | Michael Jordan | Luka Dončić
Odigrane tekme | 179 | 51
Sezone | 13 (15) | 5 (7)
Prosti meti | 82,8 % | 72,3 %
Met za 2 točki | 50,4 % | 54,1 %
Met za 3 točke | 33,2 % | 35,0 %
Točke | 33,4 | 31,0
Skoki | 6,4 | 9,4
Podaje | 5,7 | 7,8
Ukradene žoge | 2,1 | 1,7
Blokade | 0,9 | 0,5
Izgubljene žoge | 3,1 | 4,3
[END TABLE]
Opomba: V vrstici sezone je število sezon, ko se je igralec uvrstil v končnico, v oklepaju pa število sezon, ko je igral v Ligi NBA. Jordan je v končnici igral prav vsako leto v Chicagu, brez nje je ostal le v obeh sezonah v Washingtonu.
Statistiki sta precej primerljivi, pri metu je boljši Slovenec, le pri prostih metih je razlika precej v korist Jordana. Dončić je boljši pri podajah in skoku, Jordan pri ukradenih žogah, blokadah in izgubljenih žogah.
Zelo nehvaležno (včasih tudi napačno) pa je primerjati statistiko igralca v prvi tretjini kariere in drugega, ki je že končal kariero. Zato primerjamo oba igralca še po šestih končanih sezonah.
[TABLE:]
Statistika | Michael Jordan | Luka Dončić
Odigrane tekme | 53 | 50
Sezone | 6 (6) | 4 (6)
Prosti meti | 83,3 % | 72,0 %
Met za 2 točki | 52,2 % | 54,1 %
Met za 3 točke | 30,4 % | 34,7 %
Točke | 35,8 | 30,9
Skoki | 6,9 | 9,4
Podaje | 6,7 | 8,0
Ukradene žoge | 2,5 | 1,7
Blokade | 1,0 | 0,5
Izgubljene žoge | 3,8 | 4,2
[END TABLE]
Pred komentarjem je treba še preveriti uspeh njunih ekip (prav tako v prvih končanih šestih sezonah).
[TABLE:]
Statistika | Michael Jordan | Luka Dončić
Sezone | 6 (6) | 4 (6)
Odigrane tekme | 53 | 50
Zmage | 24 | 25
Porazi | 29 | 25
Odstotek zmag | 45,3 % | 50,0 %
Odigrane serije | 11 | 9
Dobljene serije | 5 | 5
Izgubljene serije | 6 | 4
Odstotek dobljenih serij | 45,5 % | 55,6 %
[END TABLE]
Skratka, začetek njunih karier je res podoben. Če se za hip ustavimo pri Jordanu, v prvih šestih sezonah je v končnici v povprečju dosegal skoraj 36 točk, a njegov Chicago ni bil pretirano uspešen, saj v prvih treh sezonah ni preskočil uvodnega kroga končnice, nato pa se je dvakrat uvrstil v konferenčni finale. V nadaljevanju kariere je dosegal nekaj manj točk (dobrih 32), zato pa je bil klub veliko uspešnejši, kar v šestih od naslednjih sedmih sezon je namreč osvojil naslov prvaka.
Prvih 6 sezon: Le Dončić enkrat v finaluDončić ima v istem obdobju dva nastopa manj v končnici, zato pa je bil malenkost bolj uspešen (odstotek zmag, enkrat je z Dallasom tudi igral v finalu Lige NBA), kar Jordanu ni uspelo.
V prvih šestih sezonah sta si torej precej podobna, tako na individualni ravni kot pri klubskem uspehu. Jordan je nato v sedmi sezoni začel uspeh žeti tudi na tem področju. Dončić je v teh dneh ravno začel igrati končnico v svoji sedmi sezoni ... S klubom na prvi tekmi ni bil tako uspešen, saj so njegovi Lakersi visoko izgubili proti Minnesoti.
2530. Dončić je na prvi tekmi zbral eno samo podajo. Je imel kdaj tako nizko številko v končnici?Aleks G.
Luka Dončić je na prvi tekmi proti Minnesoti zbral eno samo podajo in s tem izenačil svoj negativni rekord. Eno samo podajo je zbral le še na prvi tekmi lanskega finala proti Bostonu.
Na 16 tekmah je zbral vsaj deset podaj, njegov rekord pa je 14 podaj, dvakrat mu je to uspelo proti LA Clippersom (obakrat v seriji leta 2021).

[DATE: 2025-05-14]
TITLE: Pred odhodom na EuroBasket srečanje Jokića in Dončića v Areni
SUBTITLE: Z Nemčijo in Veliko Britanijo Slovenci v Ljubljani
SUBCATEGORY: Spektakel v Beogradu
URL: https://www.rtvslo.si/sport/kosarka/evropsko-prvenstvo-v-kosarki/pred-odhodom-na-eurobasket-srecanje-jokica-in-doncica-v-areni/745664
AUTHOR: T. J.
SECTION: Evropsko prvenstvo v košarki
RECAP: Košarkarska reprezentanca se bo tik pred evropskim prvenstvom na pripravljalni tekmi pomerila s Srbijo. Srečanje bo v beograjski Areni v četrtek, 21. avgusta.
CONTENT:
[IMAGE: Luka Dončić in Nikola Jokić sta lani skupaj zaigrala na poslovilni tekmi Gorana Dragića. Foto: www.alesfevzer.com]
Obe reprezentanci računata, da bosta na turnirju nastopili v popolni postavi, torej tudi z najboljšima košarkarjema Nikolo Jokićem oziroma Luko Dončićem. Tako bodo oči v Beogradu uprte v dvoboj največjih dveh zvezdnikov evropske košarke.
Da bo Slovenija pred potjo v Katovice, kjer bo odigrala skupinski del EP-ja, gostovala v Beogradu, je sporočila Košarkarska zveza Srbije. Krovna slovenska organizacija pa je predtem že naznanila pet pripravljalnih tekem. Dve bodo varovanci Aleksandra Sekulića odigrali na domačem parketu. 8. avgusta bodo v Ljubljani gostili svetovne prvake Nemce, 19. avgusta pa Veliko Britanijo. Vmes jih čaka še gostovanje v Nemčiji in Rigi, kjer se bo srečala z Latvijo in Litvo.
Slovenci bodo 15. nastopili na evropskem prvenstvu. V skupini se bodo pomerili s Poljsko, Francijo, Belgijo, Islandijo in Izraelom. Turnir se bo začel 27. avgusta, finale pa bo 14. septembra v Rigi. Poleg Latvije, ki bo ob skupini gostila izločilne boje, so prireditelji še Ciper, Finska in Poljska.
Srbija in Slovenija sta se nazadnje pomerili pred tremi leti na pripravljalni tekmi pred EuroBasketom v Nemčiji. V Stožicah so bili gostitelji boljši s 97:92, odločal pa je podaljšek. Predtem sta se reprezentanci srečali v finalu nepozabnega evropskega prvenstva 2017, ko so Slovenci zlato osvojili z zmago 93:85. Orli so aktualni svetovni podprvaki, lani pa so na olimpijskih igrah dobili bron.

[DATE: 2025-05-08]
TITLE: Modrić: Proti Bosni preprosto ne moremo igrati šaha
SUBTITLE: Ob parketu tudi Luka Dončić, sodniki izključili Iva Daneua
SUBCATEGORY: Boj za Ligo ABA
URL: https://www.rtvslo.si/sport/kosarka/jadranska-liga/modric-proti-bosni-preprosto-ne-moremo-igrati-saha/745037
AUTHOR: Tilen Jamnik
SECTION: Jadranska liga
RECAP: "Če smo enkrat že zmagali v Sarajevu, zakaj ne bi še drugič," je po porazu na drugi tekmi finala Lige ABA 2 povedal trener Ilirije Stipe Modrić, potem ko je bila Bosna v Tivoliju boljša s 77:68.
CONTENT:
[IMAGE: V letu 2025 je Ilirija izgubila le eno tekmo državnega prvenstva, v Ligi ABA 2 pa je doživela v tem letu zdaj tretji poraz. Foto: www.alesfevzer.com]
O prvaku bo odločal tretji obračun serije, ki bo v sredo v Skenderiji. V sloviti sarajevski dvorani so Ljubljančani dobili prvo dejanje finala. Uspelo jim je v slogu, ki je temelj uspehov sezone in s katerim navdušujejo predvsem v zadnjem obdobju, ko so do tivolskega dvoboja zmagali kar 12-krat zapored. V prvem polčasu druge finalne tekme so bili varovanci Modrića neprepoznavni. Niso bili tako agresivni, kot sicer znajo biti, predvsem pa jim ni uspelo razviti zanje značilne hitre igre, ko niso našli odgovora na čvrsto gostujočo obrambo.
"Vemo, da je Bosna zelo dobra ekipa. Ima veliko kakovostnih igralcev in daljšo klop kot mi. Na koncu se je mogoče tudi to poznalo. Občinstvo je bilo izvrstno. Na začetku smo malce padli pod ta vpliv. Fantje so neizkušeni in v prvem polčasu se niso najbolje odzvali. Drugi del je bil precej boljši. Nimam jim česa zameriti. Trudili so se, borili, se vrnili v igro in izenačili na 59. Potem smo dobili trojko, na drugi strani nekaj neumnosti, malce neizkušenosti in Bosna je to znala kaznovati," je povedal Modrić, ki je dan po tekmi dopolnil 46 let.
"Naša ideja je bila, da igramo hitro in agresivno od začetka. Moramo analizirati, zakaj nismo. Je pa večina igralcev prvič igrala pred toliko gledalci. Drugače je na naših tekmah 50 gledalcev. To je bil pravi finale. Moramo poudariti, da je Bosna od vseh ekip v Ligi ABA 2, s katerimi smo igrali, najboljša. Pričakovali smo, da bo težko. Imeli smo priložnost, ko smo izenačili, a oni so potem zadeli, mi pa ne. Gremo znova v Sarajevo. Če smo enkrat zmagali, zakaj ne bi še drugič? Ta tekma je velika izkušnja za našo mlado ekipo. Zdaj nas bo znova čakala polna Skenderija. Po drugi strani bo zdaj znova malce več pritiska na Bosni. Mi moramo reagirati tako, kot smo na prvi tekmi in izkoristiti njihove napake. Predvsem pa moramo teči. Mi preprosto ne moremo igrati šaha. Tokrat smo premalo tekli. Mogoče se pozna tudi krajša rotacija in se ni izšlo, toda vemo, v katero smer moramo na povratni tekmi," je dodal ljubljanski trener.
Sarajevski studenti so dvoboj v Tivoliju odločneje začeli in imeli ves prvi polčas pobudo. Priigrali so si 13 točk naskoka, ko so bili natančnejši pri metu, dominantni v skoku in igrali bolj povezano. V obrambi so preprečili Ilirijino tranzicijo. Potem ko so Modrićevi varovanci na prvem dvoboju dali 29 točk iz protinapadov, so jih tokrat le 11. 12 je bila razlika med odmorom, po katerem so Ljubljančani dobro reagirali in jo hitro prepolovili. V zadnji četrtini so ujeli tekmeca, ki pa je, tudi zaradi izkušenj, tehtnico v zaključku dvoboja vendarle prevesil na svojo stran. "Da nismo igrali v prvem polčasu, kot znamo, je jasno tudi zasluga Bosne. Že pri prehodu v napad so nas agresivno pokrivali, tako da smo imeli težave. Bosna je bolj sveža, saj trenutno igra le ta finale. Mi imamo še državno prvenstvo. Že v soboto nas čaka četrtfinale s Šentjurjem, Bosna pa se bo lahko regenerirala in pripravila na tretjo tekmo. Vseeno pa verjamem, da smo sposobni odigrati še eno dobro tekmo in presenetiti," je zaključil Modrić.
Že tako ali tako je letošnja sezona zgodovinska za šišenski klub. Pred desetimi leti je igral še v četrti ligi. Potem se je pod taktirko zdajšnjega športnega direktorja Saše Dončića, ki je imel v ekipi ob Modriću še eno slovito ime ljubljanskih parketov, Jasmina Hukića, ekspresno v dveh letih iz tretje prebil v prvo ligo. Pred štirimi leti se je znova vrnil med slovensko elito, v zadnjih sezonah pa ponovno dela korake naprej. Letos je prvič sprejel izziv regionalne lige in že v debitantski sezoni se s tako uglednim imenom, kot je Bosna, prvi evropski prvak z območja nekdanje skupne države (Evroligo je osvojila leta 1979, op. a.), bori za lovoriko in vstopnico za Ligo ABA.
Pomembnost tekme in hkrati ne le učinkovite, ampak tudi všečne predstave ljubljanskih košarkarjev so gledalci prepoznali. V hramu slovenske košarke se jih je zbralo 3000. Velika tribuna pod Rožnikom je bila praktično polna, ob parketu pa so se gnetla številna pomembna košarkarska imena na čelu z Luko Dončićem, ki je podelil veliko avtogramov in se je fotografiral s številnimi nadobudnimi ljubitelji kraljice iger, in Ivom Daneuom, ki je moral zaradi nestrinjanja s sodniškim kriterijem med tekmo na ogorčenje zbranih v dvorani in košarkarske javnosti zapustiti svoje mesto ob igrišču. "Nekateri so bili prvič v takšnem položaju. To so zelo dragocene izkušnje, ki jih dobivajo. Ni šlo za pritisk ljudi, ki so prišli, ali znanih oseb, ampak pritisk, ki smo si ga sami naložili. Zgrešili smo veliko odprtih metov. Grešili smo proste mete. Ne vem, kot bi igrali obrambo sami na sebi. Tu vidim težavo. Preprosto se moramo bolj sprostiti. Z razlogom smo v finalu in verjamem, da se vse zgodi z razlogom. Tudi ta poraz," je dejal kapetan Ilirije Tadej Ferme.
"Da je bilo toliko gledalcev v Tivoliju, nam seveda veliko pomeni. Lepo, da je prišel župan, da je bil na tekmi tudi Luka Dončić, da nas je podpiral Marko Milić … Lepo je videti ob naših domačih tudi te znane obraze. Cilj Ilirije je tudi pridobivati prepoznavnosti, kar nam je uspelo. Takšen cilj je bil zastavljen pred sezono in dosegli smo ga. Opozorili smo nase in privabili gledalce. Dali smo vse od sebe, a žal ni bilo dovolj, smo pa vseeno dokazali, da si zaslužimo takšen obisk. Pokazali smo, da naša tekma ni kar nekaj, ampak je konec koncev dobra izkušnja. Pričakujem, da bo v prihodnosti samo še več gledalcev," je bil z obiskom in podporo s tribun zadovoljen najizkušenejši v ljubljanski zasedbi.
"Očitno vedno izbiramo težje poti. Odigrali smo dva povsem različna polčasa. Očitno smo se malce ustrašili priložnosti, ki je bila pred nami. Nismo znali postaviti češnje na torto. Toda finale še ni izgubljen. Že na prvi tekmi smo se pobrali in dokazali, da jih lahko premagamo v gosteh. Iz druge tekme se lahko veliko naučimo. Nedvomno pa ne smemo spustiti glav. V Sarajevu moramo preprosto iti bolj v telo. Ko so bili agresivni, smo stopili nazaj. Dovolili smo jim, da so bili agresivni. V drugem polčasu smo jih medtem hitro spravili v bonus, tako da niso mogli več igrati tako agresivno. Tekma je bila potem izenačena, so pa na koncu naredili razliko. Treba jim je čestitati za zasluženo zmago," je še pristavil.

[DATE: 2025-05-26]
TITLE: "Bilo bi zares čudno, če Dončić leta 2029 ne bi igral, saj je bil pobudnik te ideje"
SUBTITLE: Nimamo infrastrukture za finalni del EP-ja
SUBCATEGORY: Matej Erjavec
URL: https://www.rtvslo.si/sport/kosarka/bilo-bi-zares-cudno-ce-doncic-leta-2029-ne-bi-igral-saj-je-bil-pobudnik-te-ideje/747007
AUTHOR: A. G.
SECTION: Košarka
RECAP: Evropsko prvenstvo v košarki se bo po 16 letih vrnilo v Ljubljano. Leta 2029 bo v Stožicah predtekmovanje. Predsednik Košarkarske zveze Slovenije Matej Erjavec je v Odmevih poudaril, da je Luka Dončić dal predlog za kandidaturo pred dvema letoma.
CONTENT:
[IMAGE: Matej Erjavec je prepričan, da bo Luka Dončić igral na letošnjem evropskem prvenstvu na Poljskem in tudi leta 2029, ko bodo Stožice gostili predtekmovalno skupino. Foto: Zajem zaslona]
Izvršni odbor evropske košarkarske zveze je na četrtkovem zasedanju v Rigi potrdil gostitelje evropskega prvenstva leta 2029. To bo v Ljubljani, Talinu, Atenah in Madridu, ki bo gostil tudi zaključne boje za medalje.
Slovenija bo košarkarske boje najboljših evropskih reprezentanc gostila v dvorani Stožice, ki je bila osrednje prizorišče uspešnega EP-ja septembra 2013.
Koliko truda je bilo vloženo v kandidaturo?Še danes me paleta čustev obliva. To je res veliko zadovoljstvo, saj smo veliko naredili pred odločitvijo izvršnega odbora Fibe. Od novembra so se sodelavci trudili s predstavitvijo. Moja naloga je bilo lobiranje.
Je na odločitev vplivalo, da ima Slovenija svetovnega zvezdnika Luko Dončića?Edina oseba, ki je bila med vsemi kandidati omenjena v evaluacijah Fibe, je bil Luka Dončić. V evaluaciji je pisalo "Luka Dončić efekt", kar pomeni, da je bil zelo pomemben.
Zadnja štiri evropska prvenstva je gostilo več držav. Zakaj je ta format dober?Slovenija je bila 2013 zadnja prirediteljica, ki je gostila vse štiri skupine in nato tudi finalni del. Novi format so najprej uvedli zaradi sile razmer, a se je ohranil, saj se je podvojilo število gledalcev. Priljubljenost košarke je zelo narasla s formatom štirih gostiteljev.
Zakaj je Slovenija kandidirala le za predtekmovanje?To vprašanje so mi postavili tudi na državni in lokalni ravni slovenske politike. Odgovor je preprost. Nimamo infrastrukture za kaj več. Izpadel je Kaunas z moderno dvorano za 15.000 gledalcev. Prav tako Rotterdam z multifunkcionalno dvorano za 13.500 gledalcev. Stožice so že malo v letih. Niso več najbolj moderna dvorana, a še vedno so ekstra dvorana. Merili smo lahko le na skupino, ne pa na finalni del.
Koliko stane taka prireditev?Sedem milijonov evrov. Morda še 200.000 več.
Luka Dončić redno nastopa za reprezentanco. Je že jasno, ali bo igral na letošnjem evropskem prvenstvu?Na Poljskem bo igral. To je Luka potrdil. To nikoli sploh ni bilo vprašanje. Po eni tekmi je rekel, da bomo videli, in mediji so se takoj obesili. Če ga stalno isto sprašujejo, razumem tak odgovor.
Kako kaže za leto 2029?Bilo bi zares čudno, če ne bi igral, saj je bil pobudnik te ideje. Ko smo izpadli v četrtfinalu svetovnega prvenstva na Filipinih pred dvema letoma, smo sedeli za mizo z igralci. Predlagali so, da bi poskusili organizirati tekmovanje. Govorili smo o olimpijskih kvalifikacijah, a to ni bilo realno, saj je bilo časovno preblizu. Luka je predlagal, da bi poskusili organizirati evropsko prvenstvo leta 2029, in zdaj ga imamo.
Obeta se menjava generacij. Je mogoča tudi menjava selektorja Aleksandra Sekulića?Za leto 2029 se ne ve niti, kdo bo takrat predsednik Košarkarske zveze Slovenije. Imamo res menjavo generacij. Upamo na čim mehkejši prehod. To je vedno zahtevno. Imamo izjemno generacijo, ki nam je prinesla evropski naslov leta 2017 in tudi nastop na olimpijskih igrah v Tokiu 2021. Imamo kar nekaj fantov, ki lahko nadomestijo igralce, ki se poslavljajo.

[DATE: 2025-04-15]
TITLE: Šok ob menjavi, toda "košarkarski Hollywood" odpira vrata med največje
SUBTITLE: Luka lahko "zavoha kri", kot jo je nekoč Kobe
SUBCATEGORY: Luka Dončić
URL: https://www.rtvslo.si/sport/kosarka/liga-nba/sok-ob-menjavi-toda-kosarkarski-hollywood-odpira-vrata-med-najvecje/742792
AUTHOR: Tilen Jamnik
SECTION: Liga NBA
RECAP: Luka Dončić je odigral sedmi redni del sezone v Ligi NBA, najtežjega do zdaj, zelo turbulentnega, pred njim pa je končnica, oder, na katerem je že večkrat zasijal v polnem sijaju. Z Lakersi se vanjo podaja v dobrem ritmu in zelo samozavesten.
CONTENT:
[IMAGE: Luka Dončić je letos odigral 50 tekem – 28 za Lakerse in 22 za Dallas. Njegovo povprečje je bilo 28,2 točke, 8,2 skoka in 7,7 podaje. Foto: Reuters]
Ob 17 šampionskih praporih s stropa Crypto.com Arene visi 14 upokojenih številk. Med njimi so dresi legend kraljice iger, kot so Kobe Bryant, Magic Johnson, Kareem Abdul-Jabbar, Wilt Chamberlain, Shaquille O'Neal, Jerry West … V nobenem klubu ni igrala takšna plejada košarkarskih velikanov kot pri vijoličasto-zlatih. Kmalu po koncu njegove bogate kariere bo v bleščeči družbi tudi številka 23, ki jo trenutno na sloviti majici kalifornijskega moštva nosi LeBron James, če izpolni svoj cilj kariere – osvojitev šampionskega prstana –, pa zagotovo nekoč tudi številka 77 košarkarskega virtuoza iz Ljubljane.
[IMAGE: Sezona Los Angeles Lakersov. Grafiko zagotavlja sofascore.com]
Luka ima vedno najvišje cilje. Kot vsakič, ko obleče dres s slovenskim grbom, govori o naskoku na reprezentančno kolajno, odkrito napada tudi košarkarski sveti gral – pokal Larryja O'Briena. Po svoji zadnji odigrani tekmi, ko so Jezerniki na kolena spravili Houston (zatem so še brez nosilcev igre izgubili v Portlandu, op. a.), Dončić pa je v treh četrtinah zbral 39 točk, je govoril prav o prstanu. Zatrdil je, da je to skupen cilj celega moštva, dodal pa je še, da verjame, da imajo v mestu angelov dovolj kakovostno ekipo, da jim to uspe že letos.
J. J. Redick, ki je ob koncu svoje kariere – pečat je pustil kot nevaren strelec z razdalje – za kratek čas z Luko združil moči v garderobi Dallasa, je še lani vodil podkast in komentiral tekme končnice, leto kasneje pa ima za sabo prvo sezono v trenerski vlogi in to z zavidljivim izkupičkom 50 zmag. Zdaj je pred velikanskim izzivom, ki ga prinaša končnica. Lakersi so pod njegovo taktirko zasedli tretje mesto, kar je zgodovinsko gledano skorajda nujen pogoj za naskok na prstan. Namreč v 76 od 78 primerov je prvak postal klub, ki je v konferenci zasedel eno izmed prvih treh mest.
Prva ovira vijoličasto-zlatih bo Minnesota, ki jo Dončić zelo dobro pozna. Namreč medtem ko je Redick pokrival tekme končnice, se je Luka boril za prstan. Seveda v dresu Mavericksov, ki so z njim v glavni vlogi prišli do finala, na tej poti, natančneje v konferenčnem finalu, pa ukrotili tudi Volkove. Slovenski velemojster je bil izbran za najkoristnejšega posameznika finala Zahoda, za kar je prejel nagrado, ki nosi ime po legendarnem Lakerju, Magicu Johnsonu. Kdo bi si mislil, da bo Luka Magic, kot so ga številni zaradi njegovih čarovnij na parketu poimenovali v Dallasu, tako kmalu nosil isti dres, kot ga je sloviti organizator igre, ki ima za vsak prst ene roke svoj šampionski prstan.
Prav ta sprememba je zaznamovala košarkarsko sezono. Ni pretresla le Lige NBA, ni poskrbela za veliko presenečenje v vsej košarkarski sferi, ampak je šokirala kar celoten svet športa. Še nikoli do zdaj ni bil v ameriškem športu menjan takšen superzvezdnik, obraz ekipe, in to brez svoje vednosti in iskreno tudi proti svoji volji, saj je Luka svojo prihodnost dejansko videl v Dallasu. In to po taki sezoni in praktično na vrhuncu oziroma bolje rečeno še pred svojim vrhuncem moči, saj s 26 leti prihaja ravno v najboljša košarkarska leta. Dončić je s svojimi predstavami izkusil blišč največjega košarkarskega odra, obenem pa tudi drugo plat, tisto bolj grenko, ko klubski odločevalci igralce upravljajo kot figure na šahovnici.
[IMAGE: Ker je odigral premalo tekem, letos ni v konkurenci za priznanja, ki jih podeljuje Liga NBA. Foto: Reuters]
[IMAGE: Statistika Dončićeve sezone. Grafiko zagotavlja sofascore.com]
Sezona se ni začela po Lukovih željah. Že pred začetkom je imel zdravstvene težave, zaradi poškodbe leve mečne mišice pa je izpustil vse pripravljalne tekme. Potem je imel še težave z desnim kolenom, z desnim zapestjem in levo peto. Zaradi naštetega je izpustil osem tekem, na 30. obračunu sezone, na prestižnem dvoboju na božični dan, leto po tem, ko je pisal zgodovino teh slovitih srečanj s 50 točkami proti Phoenixu, pa se je znova poškodoval. Ponovila se je poškodba leve mečne mišice, tako da je predčasno končal dvoboj z Minnesoto. Sprva so napovedali, da bo odsoten dober mesec, nihče pa si ni tedaj mislil, da je proti Volkovom zadnjič oblekel dres Dallasa.
Nato pa kot strela z jasnega – na začetku februarja je priznani ESPN-jev novinar Shams Charania sporočil, da so se Mavericksi z Lakersi dogovorili za menjavo, ki Ljubljančana pošilja v Los Angeles. Marsikdo sprva ni verjel, toda dejansko se je teksaški klub odrekel svojemu najboljšemu igralcu. Res je, da je dobil v zameno v prvi vrsti kakovostnega Anthonyja Davisa, toda Luka je bil jedro, okoli katerega so v Teksasu več kot šest let gradili, bil je prvo ime Mavsov, izjemno učinkovit, hkrati pa se je zasidral v srcih navijačev Dallasa. Marsikateri še zdaj ni prebolel (in ni oprostil) odločitve Nica Harrisona, športnega direktorja, ki je dejal, da ima klub z Davisom večje možnosti za prstan kot z Dončićem.
Zdaj je postal del košarkarskega Hollywooda. Najslavnejše franšize, ki ima tudi največ privržencev. Luka je bil na primer med svetovnim prvenstvom na Filipinih, kjer preprosto obožujejo košarko, z naskokom največja zvezda. Filipinci, ki predstavljajo enega največjih trgov za Ligo NBA, so nori na najmočnejšo ligo na svetu, kulten status pa imajo tam Lakersi. Tako je praktično po vsej Aziji, Dončić pa je superzvezdnik povsod, kjer je košarka priljubljena. Zdaj nosi dres največjega kluba. Kaj to pomeni, je liga ravno sporočila v ponedeljek. Po 12 letih ni več najbolj prodajan dres Stepha Curryja ali LeBrona, ampak si laskavi naziv zdaj lasti Luka. In uspelo mu je kot prvemu Neameričanu. Pred odhodom v Los Angeles je bila njegova majica Dallasa na osmem mestu. Že nekaj časa se tako ali tako proda največ navijaških artiklov Jezernikov nasploh.
V šestih letih igranja za Dallas je bil Ljubljančan, ki je v svoji prvi sezoni ekspresno prevzel dirigentsko palico na parketu in hitro začel postavljati mejnike ter podirati najrazličnejše rekorde, izbran za novinca leta, petkrat zapored je bil imenovan v prvo peterko lige, petkrat zapored je zaigral na tekmi All Star in bil lani tudi prvi strelec lige. Med drugim je postavil tudi imeniten osebni strelski rekord, ko se je pred dobrim letom dni nad Atlanto znesel s 73 točkami. Ob tem je pred tremi leti Mavse vodil do konferenčnega finala, lani pa celo do velikega finala. Toda Harrison je prepričan, da ima Dallas zdaj boljšo ekipo.
Odziv navijačev je bil izjemno buren. Nekaj povsem nenavadnega za naravo ameriških športnih privržencev. Nicu Harrisonu še vedno niso oprostili njegove odločitve, rezultatski neuspeh pa zdaj nad njegovo prihodnostjo v tej funkciji visi kot Damoklejev meč. Medtem ko so imeli Mavsi lani z Dončićem v glavni vlogi 50 zmag, jih imajo letos 39. Res je, da imajo veliko smolo s poškodbami. Mogoče ne sicer v takšni meri, a imeli so jo že lani. Na 33 tekmah od Lukovega odhoda so Teksašani zmagali le 13-krat. Kaj si navijači mislijo o Harrisonu, so jasno izrazili večkrat, pa čeprav so bili zaradi parol, naj ga odpustijo, odstranjeni iz dvorane. Ko je poln American Airlines Center vzklikal "odpustite Nica" 9. aprila, ko je Luka z Lakersi prvič prišel v goste, je bilo to s skoraj 20.000-glavo množico nemogoče narediti.
Čeprav izjemno čustven, hkrati pa maksimalno motiviran Dončić je ob sladki zmagi Jezernikov v Dallasu prispeval 45 točk, kar je njegov izenačeni rekord v vijoličasto-zlatem dresu. Že predtem, ko so Mavsi gostovali v Los Angelesu, se je veselil zmage, ki je bila tudi balzam za rane, ki jih je povzročila Harrisonova poteza, Luka pa je na tisti tekmi prvič v novem moštvu zbral trojni dvojček. Jasno je, da je potreboval čas, da je ujel svoj ritem. Tako ali tako ni lahko priti v novo sredino, še posebej ne sredi sezone, ob tem pa se je kapetan slovenske reprezentance še vračal po poškodbi.
Redick je počasi doziral minutažo, na prvih tekmah je bil Luka strelsko še precej zadržan, toda iz dneva v dan se je v vijoličasto-zlati druščini počutil bolje in predvsem bolj domače. Posledično je bil vse boljši, vse konkretnejša je bila njegova statistika, igra Lakersov pa je bila vse bolj v ritmih ljubljanskega velemojstra. Zdaj je že njena osrednja figura. Napad se vrti okoli njega, Dončić pa je že prvi strelec tretje ekipe Zahoda. Za Jezernike je odigral 28 tekem. V povprečju je dajal dobrih 28 točk na tekmo, podobno, kot jih je predtem na 22 za Dallas v tej sezoni. V marcu in aprilu je bilo njegovo povprečje že obakrat več kot 30.
[IMAGE: Statistika Dončićeve kariere. Grafiko zagotavlja sofascore.com]
Najpomembnejše tekme sezone pa so še pred vrati. Luka ima v svojem bogatem repertoarju posebno prestavo za končnico. Večkrat je dokazal, da je sposoben na teh največjih preizkušnjah odigrati najboljše, še nadgraditi, kar počne v rednem delu. "Prihaja najboljši del sezone," je navdušeno razlagal Luka, ki je še pristavil, da je zelo samozavesten, saj je našel svoj ritem. Lakersi imajo za končnico udaren tandem, ki navijače lahko navdaja z optimizmom. James ni le rekorder po številu točk v Ligi NBA. Med vsemi jih je dal največ tudi v končnici, Dončić pa ima s 30,9 točke drugo najboljše karierno povprečje v končnici. Učinkovitejše je bilo le njegovo leteče visočanstvo, Michael Jordan.
Dres Lakersov je pred Lukom od slovenskih košarkarjev nosil le še Saša Vujačić, ki je dva prstana osvojil v dobi Kobeja. Zaradi zmagovalne miselnosti, tekmovalnosti in "ubijalskega" instinkta, ki ga ima Dončić, je rojaka v podkastu Out The Mud, zanimivo, primerjal prav s pokojnim velikim prijateljem: "Izjemen je. Se sicer ne poznava, veva pa drug za drugega. Drugačne poti so naju vodile do Lige NBA. Ko me je ob njegovem prihodu v NBA nekdo poklical za mnenje o njem, sem dejal, da iskreno lahko rečem, da me, ko sem ga gledal, kako igra, bolj kot kdor koli drug spominja na Kobeja. Razlog je, da igra z nasmehom, zelo dobro razume geometrijo na košarkarskem igrišču, je zelo talentiran, v očeh pa ima, ko igra, neki ubijalski pogled. Kot da lahko zavoha kri. Kobe je vedno govoril, da jo. Še vedno je mlad, toda mislim, da ima podobne lastnosti, kot jih je imel Kobe. Brez dvoma je poseben, in če bo ostal na pravi poti, kar mislim, da bo, je pred njim kar nekaj naslovov."

[DATE: 2025-05-16]
TITLE: Zaradi bolečega poraza v Dubaju zmaji pred povratno tekmo še bolj motivirani
SUBTITLE: V dresu Olimpije se je reprezentančni organizator igre odlično znašel
SUBCATEGORY: Aleksej Nikolić
URL: https://www.rtvslo.si/sport/kosarka/jadranska-liga/zaradi-bolecega-poraza-v-dubaju-zmaji-pred-povratno-tekmo-se-bolj-motivirani/745115
AUTHOR: Tilen Jamnik
SECTION: Jadranska liga
RECAP: Pred košarkarji Cedevite Olimpije je tekma sezone v Ligi ABA. "Verjamemo, da nam lahko uspe," je pred drugim četrtfinalnim obračunom z Dubajem dejal nosilec ljubljanske igre Aleksej Nikolić.
CONTENT:
[IMAGE: Aleksej Nikolić v Ligi ABA v povprečju daje deset točk na tekmo, s skoraj štirimi asistencami pa je najboljši podajalec Cedevite Olimpije. Foto: www.alesfevzer.com]
11 točk in štiri podaje je 30-letni Postojnčan vpisal v statistiko v nedeljo, ko so zmaji gostovali v Združenih arabskih emiratih. Po napeti končnici in predvsem po zaslugi napak gostujočih so domači košarkarji slavili s 86:85 in povedli v četrtfinalni seriji, ki se igra na dve zmagi. Jadranski debitant ima v petek ob 18.00 v Stožicah zaključno žogico za preboj med najboljše štiri, toda slovenski prvaki so letos že dokazali, da se znajo odzvati in lahko kljubujejo tudi na papirju bistveno dražjim in močnejšim tekmecem.
"Mislim, da imamo pravi značaj. Vsakemu tako pravim. Po navadi je tako, da mora imeti, kot pravijo, ekipa pravo osebnost. Prave lastnosti, da se kosa z boljšimi. Nasprotnik ima lahko kakovost oziroma posameznike, ki lahko hitro naredijo razliko in se razigrajo. Toda mi ne gledamo na to. V bistvu gledamo na celotno sliko tekme. Celih 40 minut in se ne oziroma, kaj se dogaja, oziroma samo igramo svojo igro. Mislim, da nas to ohranja v igri oziroma nam prinaša rezultat, da lahko presenečamo tudi večje," je dejal Nikolić.
Z Dubajem so leta 2025 odigrali dve zelo izenačeni tekmi v Coca Cola Areni. Januarja so jih v rednem delu premagali, kar je bil tudi zadnji poraz zasedbe Jurice Golemca. Tudi v nedeljo so bili zelo blizu. Vajeti igre so imeli večino časa v svojih rokah, manjšo pobudo, toda v končnici se je tehtnica nagnila na domačo stran. "Priložnost, ki smo jo izpustili iz rok, nas boli in zaradi tega smo še bolj motivirani. Zaradi tega še bolj verjamemo, da nam lahko uspe," je odločen prvi organizator igre Cedevite Olimpije.
"Mislim, da zaradi te predstave v Dubaju lahko gledamo v pozitivno smer. V bistvu smo tekmo nadzorovali, imeli stvari v svojih rokah, kar nam daje dodatno upanje oziroma neko samozavest, da lahko verjamemo v dobro predstavo tukaj doma. Ob tej priložnosti bi povabil navijače, da se Stožice še enkrat čim bolj napolnijo, kot so jih proti vsem tem velikim ekipam. Na teh velikih tekmah, ko smo jih potrebovali vsako minuto, so nam tudi pomagali, da smo prišli do velikih zmag. Z vsem tem verjamemo, da lahko naredimo pozitiven rezultat," je dodal.
[IMAGE: Med četrtfinalno serijo Lige ABA so zmaji začeli tudi končnico državnega prvenstva, kjer so bili v četrtfinalu boljši od Šenčurja. Foto: www.alesfevzer.com]
Dubaj je na začetku sezone gladko slavil v zmajevem gnezdu, toda takrat je bila ljubljanska podoba povsem drugačna. Med sezono je ekipa, ki ji s klopi uspešno poveljuje Zvezdan Mitrović, rasla in napredovala. Prikazala je všečne igre, dosegla pa je tudi dober rezultat. V Evropskem pokalu se je spogledovala s polfinalom, toda na koncu je bila prekratka v Carigradu proti Bahčešehirju. Po tistem porazu je bil Nikolić zelo čustven. Govoril je o povezanosti in kemiji zmajev, njegova reakcija pa je bila tudi dokaz, koliko mu pomeni igranje doma.
"Iskreno, res uživam v tej sezoni. Okolje mi ustreza. Kar nekajkrat je bila dvorana lepo zapolnjena. Tudi na drugih tekmah smo imeli določeno podporo, kar me zelo veseli. Iz vsega skupaj rad črpam energijo. Vse skupaj me dodatno motivira za vse tekme. Res sem zadovoljen, da sem tukaj. Vsako tekmo, ki jo igramo, skušam odigrati na čim višji ravni. Da sem prišel sem, je bila zagotovo prava odločitev. Veseli me, da vse skupaj deluje zelo pozitivno," je povedal Ali, ki je ob zdravstveni odsotnosti Jake Blažiča nosil tudi kapetanski trak.
S svojim značajem ima Nikolić v vsaki ekipi pozitiven vpliv. S pravim pristopom, ki ga ima vsakič, ko stopi na parket, in z odnosom do dresa, tako klubskega kot reprezentančnega, je lahko zgled mlajšim košarkarjem. Vedno se za moštvo razdaja v obrambi, v napadu pa je večinoma zelo racionalen. V zadnjih letih tudi vse bolj samozavesten. Sistem Mitrovićeve igre mu ustreza, črnogorski strateg, ki je že večkrat dejal, da slovenski reprezentant v tej sezoni igra vrhunsko, pa mu je zaupal dirigentsko palico. Nepopustljivost in borbenost, ki odlikujeta zasedbo iz zmajevega gnezda, se skladata tudi z igralskim značajem Nikolića.
V ljubljanskem taboru so pred prvo tekmo poudarili, da so lahko favoriziranemu Dubaju konkurenčni, če bo energija prava in bodo dovolj agresivni v obrambi. Načrt so izvedli, podobno pa velja za petkov dvoboj, ko bodo skušali podaljšati svojo jadransko sezono. "Ko smo v dobrem ritmu iz uspešne obrambe, lahko dobro tečemo. Predvsem ti lahki koši so nam po navadi v tej sezoni prinašali rezultat. Pozorni moramo biti na te stvari. Drugo so neke nianse. Videli bomo, kjer smo imeli rezerve in kaj lahko popravimo za drugo tekmo," je še pristavil dolgoletni organizator igre slovenske reprezentance.
[TABLE:]
Košarkar (klub) | Tekmovanje | Min. | Točke | Sk. | Pod.
Jaka Blažič (Cedevita Olimpija) | DP Olimpija - Šenčur 93:75 ABA: Dubaj - Olimpija 86:85 DP: Šenčur - Olimpija 96:100 | 28 15 21 | 20 (3/7 za dve, 4/9 za tri) 6 (0/1 za dve, 1/3 za tri) 13 (2/5 za dve, 2/4 za tri) | 6 4 2 | 6 1 2
Miha Cerkvenik (Krka) | DP: Triglav - Krka 71:56 DP: Krka - Triglav 87:69 | 32 29 | 11 (1/2 za dve, 2/3 za tri) 28 (1/1 za dve, 7/7 za tri) | 5 6 | 2 2
Saša Ciani (Illinois Chicago Flames/ZDA, NCAA) | konec sezone |  |  |  | 
Vlatko Čančar (Denver Nuggets/ZDA, NBA) | Denver - Oklahoma City 119:107 Oklahoma City - Denver 112:105 Denver - Oklahoma City 87:92 Denver - Oklahoma City 113:104 Oklahoma City - Denver 149:106 Oklahoma City - Denver 119:121 | / / / / 7 / | / / / / 0 / | / / / / 2 / | / / / / 0 /
Žiga Daneu (Cedevita Olimpija) | DP Olimpija - Šenčur 93:75 ABA: Dubaj - Olimpija 86:85 DP: Šenčur - Olimpija 96:100 | 24 / 18 | 10 (5/7 za dve, 0/1 za tri) / 13 (4/6 za dve, 1/4 za tri) | 7 / 5 | 1 / 2
Žiga Dimec (Tainan TSG GhostHawks/TJV) | konec sezone |  |  |  | 
Luka Dončić (Los Angeles Lakers/ZDA, NBA) | konec sezone |  |  |  | 
Zoran Dragić (Bilbao/ŠPA) | DP: Bilbao - Coruna 79:67 | 16 | 1 (0/1 za dve, 0/2 za tri) | 2 | 0
Dan Duščak (Oviedo/ŠPA) | konec sezone |  |  |  | 
Gregor Hrovat (JDA Dijon/FRA) | DP: Paris - Dijon 95:96 DP: Dijon - Limoges 89:83 | 33 29 | 12 (3/6 za dve, 2/5 za tri) 19 (1/2 za dve, 5/9 za tri) | 6 2 | 7 8
Robert Jurković (Krka) | DP: Triglav - Krka 71:56 DP: Krka - Triglav 87:69 | 11 14 | 4 (1/2 za dve, 0/1 za tri) 0 (0/2 za dve, 0/2 za tri) | 4 4 | 0 0
Urban Klavžar (Florida Gators/ZDA, NCAA) | konec sezone |  |  |  | 
Martin Krampelj (Yalovaspor/TUR) | DP: Petkim - Yalovaspor 87:78 | 31 | 18 (6/10 za dve, 0/3 za tri) | 10 | 0
Urban Kroflič (Mega/SRB) | ABA: Budućnost - Mega 96:80 | 12 | 0 | 0 | 0
Sergej Macura (Mega/SRB) | ABA: Budućnost - Mega 96:80 | 13 | 5 (1/2 za dve, 1/2 za tri) | 1 | 0
Tibor Mirtič (Krka) | DP: Triglav - Krka 71:56 DP: Krka - Triglav 87:69 | 9 10 | 9 (3/5 za dve, 1/1 za tri) 5 (2/6 za dve) | 3 2 | 1 0
Edo Murić (Forca Lleida/ŠPA) | DP: Gran Canaria - Lleida 94:90 DP: Barcelona - Lleida 98:72 | 9 18 | 3 (1/1 za dve, 0/1 za tri) 11 (4/4 za dve, 1/4 za tri) | 1 3 | 1 0
Josh Nebo (Olimpia Milano/ITA) | DP: Milano - Scafati 100:72 | 21 | 12 (5/8 za dve) | 9 | 1
Aleksej Nikolić (Cedevita Olimpija) | DP Olimpija - Šenčur 93:75 ABA: Dubaj - Olimpija 86:85 DP: Šenčur - Olimpija 96:100 | 8 26 32 | 1 (0/1 za dve) 11 (1/1 za dve, 2/7 za tri) 15 (1/2 za dve, 3/8 za tri) | 0 2 0 | 3 4 3
Alen Omić (Budućnost/ČG) | ABA: Budućnost - Mega 96:80 | 16 | 2 (1/1 za dve) | 7 | 1
Mark Padjen (Ilirija) | ABA 2: Bosna - Ilirija 88:74 DP: Ilirija - Šentjur 70:82 ABA 2: Ilirija - Bosna 68:77 | 25 22 12 | 18 (4/5 za dve, 3/8 za tri) 11 (1/1 za dve, 3/3 za tri) 11 (2/2 za dve, 2/5 za tri) | 3 4 0 | 3 1 1
Bine Prepelič (Cedevita Olimpija) | DP Olimpija - Šenčur 93:75 ABA: Dubaj - Olimpija 86:85 DP: Šenčur - Olimpija 96:100 | 7 / 15 | 2 (0/1 za dve, 0/1 za tri) / 3 (1/1 za tri) | 1 / 3 | 1 / 2
Klemen Prepelič (Dubaj/ZAE) | ABA: Dubaj - Olimpija 86:85 | 30 | 18 (3/4 za dve, 3/7 za tri) | 3 | 3
Rok Radović (Cedevita Olimpija) | DP Olimpija - Šenčur 93:75 ABA: Dubaj - Olimpija 86:85 DP: Šenčur - Olimpija 96:100 | 20 14 28 | 7 (3/5 za dve, 0/2 za tri) 3 (1/2 za dve, 0/3 za tri) 11 (4/5 za dve, 1/1 za tri) | 3 4 5 | 3 4 1
Matic Rebec (brez kluba) |  |  |  |  | 
Žiga Samar (Gran Canaria/ŠPA) | DP: Gran Canaria - Lleida 94:90 DP: Valencia - Gran Canaria 86:79 | 16 13 | 8 (0/2 za dve, 2/3 za tri) 11 (3/6 za dve, 1/2 za tri) | 2 6 | 1 1
Žak Smrekar (Krka) | DP: Triglav - Krka 71:56 DP: Krka - Triglav 87:69 | 21 14 | 6 (1/3 za dve) 5 (0/2 za dve, 1/2 za tri) | 3 1 | 0 2
Leon Stergar (Kortrijk Spurs/BEL) | DP: Kortrijk - Leuven 86:82 BNXT: Kortrijk - Zwolle 86:67 | 12 20 | 4 (2/2 za dve, 0/2 za tri) 12 (4/7 za dve, 1/4 za tri) | 1 2 | 0 2
Luka Ščuka (Löwen Braunschweig/NEM) | DP: Braun. - Würzburg 86:72 DP: Rostock - Braunschweig 48:67 | 28 20 | 15 (5/5 za dve, 1/4 za tri) 3 (1/4 za dve, 0/2 za tri) | 9 4 | 0 0
Mike Tobey (Gran Canaria/ŠPA) | DP: Gran Canaria - Lleida 94:90 DP: Valencia - Gran Canaria 86:79 | 18 27 | 6 (3/6 za dve) 10 (4/4 za dve, 0/2 za tri) | 5 7 | 6 1
Jan Vide (Loyola Marymount Lions/ZDA, NCAA) | konec sezone |  |  |  | 
[END TABLE]

[DATE: 2025-04-19]
TITLE: Dončić najprej v jezi razbil telefon, zdaj pa gleda v vijolično-zlato prihodnost
SUBTITLE: Obeta se mu nova štiriletna pogodba, vredna 229 milijonov dolarjev
SUBCATEGORY: Spomin na menjavo
URL: https://www.rtvslo.si/sport/kosarka/liga-nba/doncic-najprej-v-jezi-razbil-telefon-zdaj-pa-gleda-v-vijolicno-zlato-prihodnost/743321
AUTHOR: S. J.
SECTION: Liga NBA
RECAP: Luka Dončić je pred začetkom končnice v Ligi NBA v daljšem pogovoru za ESPN povedal, da po menjavi v Los Angeles še vedno ni spregovoril z Nicom Harrisonom, športnim direktorjem Dallasa, počasi pa se privaja na novo okolje.
CONTENT:
[IMAGE: Dončić bo v noči na nedeljo z Lakersi prvič zaigral v končnici. Foto: Reuters]
Glede vseh očitkov, ki so po menjavi leteli na njegovo (domnevno) telesno nepripravljenost in odnos do dela, je kratko komentiral: "Žalostno je, kaj zdaj govori (Nico Harrison, op. a.). Nikoli nisem rekel nič slabega o njem, želim le naprej. Navijače in nekdanje soigralce bom imel vedno v srcu, a čas je, da grem naprej."
Do konca kariere želel ostati v DallasuLuka Dončić je še enkrat potrdil, da je nameraval z Dallasom podpisati novo pogodbo in ostati tam do konca kariere: "Seveda, to je lahko vprašanje."
Ob novici razbil telefonKo je prvič slišal za menjavo, je v postelji gledal iPad. Najprej je trikrat pomislil, da je to prvoaprilska šala, nato pa je razkril, da je v jezi vrgel telefon na tla in ta se je razbil. Telefon še deluje, zato ga še vedno uporablja. "Žalost, v tistem trenutku sem čutil žalost," je povedal v pogovoru z Maliko Andrews.
Obeta se mu nova bogata pogodbaDončić je povedal, da mu zvestoba pomeni veliko in da zdaj namerava svojo kariero nadaljevati v Los Angelesu. Poznavalec športnega posla (in nekdanji pomočnik športnega direktorja Brooklyna) Bobby Marks je poročal, da Dončić lahko poleti z Lakersi podpiše štiriletno pogodbo, ki bi mu prinesla 229 milijonov dolarjev.

[DATE: 2025-04-13]
TITLE: Po porazu Golden Stata po podaljšku Minnesota tekmec Lakersov v končnici
SUBTITLE: Jezerniki za konec spočili nosilce in izgubili v Portlandu
SUBCATEGORY: NBA
URL: https://www.rtvslo.si/sport/kosarka/liga-nba/po-porazu-golden-stata-po-podaljsku-minnesota-tekmec-lakersov-v-koncnici/742556
AUTHOR: Tilen Jamnik
SECTION: Liga NBA
RECAP: Lakersi so si že pred zadnjim dnem rednega dela zagotovili tretje mesto na Zahodu, so pa še čakali na tekmeca. Pomerili se bodo z Minnesoto, ki je bila s 116:105 boljša od Utaha. Luka Dončić na zadnji tekmi ni igral.
CONTENT:
[IMAGE: Anthony Edwards je na zadnji tekmi sedemkrat zadel za tri. Letos je dal v sezoni 320 trojk, kar je največ v ligi. Foto: Reuters]
Jezerniki so si po 14 letih zagotovili domači tekmi za začetek končnice – leta 2020 so bili nosilci, a se je tedaj igralo v mehurčku v Orlandu. Ker gostovanje v Portlandu tako ni vplivalo več na lestvico, je J. J. Redick nosilcem namenil počitek. Odpisani Blazersi, ki so predtem sporočili, da so podaljšali pogodbo s trenerjem Chaunceyjem Billupsom, so jih gladko odpravili s 109:81. S tem so prekinili serijo šestih porazov na medsebojnih tekmah.
Z odličnim zaključkom polčasa so si priigrali 15 točk naskoka, razliko pa so v drugem povišali največ na 33.  V domači vrsti je bil prvi strelec Dalano Banton s 23 točkami, Dalton Knecht pa jih je dal pri Lakersih 27. Redick je odpočil praktično vse ključne igralce. Ob Luki Dončiću, LeBronu James in Austinu Reavesu, tudiRuija Hačimuro, Jaxsona Hayesa, Doriana Finneyja-Smitha, Gaba Vincenta in Jarreda Vanderbilta.
[IMAGE: James Harden je bil odličen v podaljšku v San Franciscu. Foto: Reuters]
Nedvomno so vijoličasto-zlati z zanimanjem spremljali, kaj se dogaja na treh drugih tekmah, ki so odločale o tem, s kom se bodo pomerili v uvodnem krogu. Konkurenca je bila na Zahodu zelo strnjena in prav na zadnji tekmi je padla odločitev, kdo bo zapolnil še eno mesto, ki neposredno vodi v končnico. Tega so zasedli Clippersi, ki so bili tako peti, potem ko so po podaljšku v gosteh ugnali Golden State (119:124). Warriorsi so sedmi in bodo že čez dva dni z Memphisom igrali v t. i. 'play in' turnirju. Zmagovalec bo izzval Houston, poraženec pa bo za preostalo mesto igral z zmagovalcem dvoboja Sacramento – Dallas. Kdor bo dobil to tekmo, se bo pomeril z Oklahomo Cityjem.
V Chase Centru v San Franciscu so Clippersi in Bojevniki odigrali izvrstno tekmo. V razburljivem zaključku rednega dela je blestel Stephen Currry, ki je s trojko dobre tri minute pred koncem izenačil, ko sta ostali še dve minuti, pa je bil izza črte uspešen za vodstvo +4. Vmes je zadel še pet prostih metov. V zadnji četrtini je dal kar 18 od svojih 36 točk točk, zadel pa je vseh pet metov iz igre. Po tisti trojki so gostitelji zapravili dva napada, James Harden in Ivica Zubac pa sta poskrbela za izenačenje. Clippersi so imeli celo napad za zmago, toda Kawhi Leonard je zgrešil.
[IMAGE: Kljub razigranemu Stephu Curryju (7 trojk) je Golden State ostal brez neposredne uvrstitve v končnico. Foto: Reuters]
Na začetku podaljška je Harden, ki je bil izvrsten z 39 točkami, zadel dve trojki zapored. Potem je dal še dva prosta meta, toda Draymond Green in Curry sta z uspešnima metoma za tri ohranila Golden State v igri. Po izgubljeni žogi Curryja, ko so ga podvajali, je Harden povišal na +4, Jimmy Butler (30 točk) pa je zadel na drugi strani. Sprva je bila nad njim dosojena še osebna napaka, toda po trenerskem izzivu je bila odločitev spremenjena. Leonard je bil neuspešen v prodoru, še večjo priložnost pa je z zgrešenim 'zicerjem' zapravil Green 26 sekund pred koncem. Leonard (33 točk) je nato zadel le en prosti met, toda Clippersi so dobro zaprli Curryja, tako da je trojko za nov podaljšek metal Buddy Hield, ki pa je bil nenatančen.
Šesto mesto je tako zasedla Minnesota, ki je s 116:105 odpravil Utah. S Timberwolvesi se je Dončić lani z Dallasom srečal v finalu Zahoda, kjer so bili Mavericksi boljši s 4:1, slovenski superzvezdnik pa je bil izbran za najkoristnejšega posameznika serije, tako da je prejel nagrado, poimenovano po Magicu Johnsonu, legendarnem Lakerju. Tudi Minnesota ima izjemnega superzvezdnika, Anthonyja Edwardsa, ki je bil imeniten na zadnjem dvoboju.
Proti Utahu je 18 od svojih 43 točk dal v tretji četrtini, ki so jo Volkovi dobili za 12 in naredili odločilno prednost. Ant sprva ni smel igrati na tej tekmi, toda liga je razveljavila tehnično, ki jo je dobil v petek. Rudy Gobert je dodal 19 točk in 18 skokov. Pri gostih je bil z 22 točkami najboljši Brice Sensabaugh. Utah je bil z le 17 zmagami najslabši v ligi, hkrati pa je imel letos tudi najskromnejši izkupiček v zgodovini franšize.
[IMAGE: Denver bo sedmič zapored igral v končnici. Foto: Reuters]
Tudi Denver je bil pred zadnjim dnem še mogoč nasprotnik Lakersov v prvem krogu, toda z zmago v Houstonu (111:126) si je zagotovil četrto mesto in prednost domačega terena v uvodnem krogu končnice, kjer se bodo srečali s Clippersi. Nuggetsi so vodili za 13 ob polčasu, potem pa so naredili delni izid 10:2. Zatem so Rakete na klop poklicale začetno peterko.
Michael Porter je bil z 19 točkami prvi gostujoči strelec, Aaron Gordon in Nikola Jokić sta jih dodala po 18. Vlatko Čančar ni igral. Houston je sezono zaključil s tremi zaporednimi porazi. Že predtem si je zagotovil drugo mesto, v končnici pa bo zaigrali prvič po petih letih. S po 15 točkami sta bila najbolj razigrana Amen Thompson in Fred VanVleet.
Na Vzhodu je bilo vse odločeno že pred zadnjim dnem. Prvo mesto je zasedel Cleveland. Uspelo mu je četrtič v klubski zgodovini in prvič brez LeBrona Jamesa v postavi. V končnici ga čaka dvoboj z osmim nosilcem. V 'play in' turnirju bodo igrali Orlando, Atlanta, Chicago in Miami. Drugo mesto je na Vzhodu zasedel Boston. Aktualnega prvaka se bo v uvodnem krogu končnice pomeril bodisi z Orlandom bodisi z Atlanto. Para sta še New York – Detroit in Indiana – Milwaukee.
Tekme 13. aprila ob 21.30:                             PORTLAND – LA LAKERS 109:81Banton 23, Thybulle 15, Camara 14, Rupert 13, Clingan 12 in 12 skokov, Murray (11 skokov) in Walker po 10; Knecht 27, Milton 16, Goodwin 12, Morris 11, Dončič, James, Reaves, Hačimura, Hayes, Finney-Smith, Vincent in Vanderbilt niso igrali.
HOUSTON – DENVER 111:126     Thompson in VanVleet po 15, Sengun 14, Landale 11, Whitmore 10; Porter 19, Gordon in Jokić po 18, Westbrook 17, Murray 16, Braun 11, Čančar ni igral.
GOLDEN STATE – LA CLIPPERS 119:124 - po podaljškuCurry 36 (met 10/19), Butler 30 (met 12/20), Podziemski 19, Green 14; Harden 38 (met 13/23) in 10 podaj, Leonard 33 (met 13/19), Zubac 22 in 17 skokov, Powell in Dunn po 11.
MINNESOTA – UTAH 116:105Edwards 43 (met 15/31), Gobert 19 in 17 skokov, DiVincenzo 16, Reid 11, Randle 10; Sensabaugh 22, Tshiebwe 18 in 12 skokov, Juzang in Filipowski po 15, George 14.
MEMPHIS – DALLAS 132:97         Stevens 31 (met 14/25), Bagley 25 in 11 skokov, Spencer 23, Huff 22, Williams (11 skokov) in Kavamura po 12; Gafford 20, Hardy 17, Christie 14, Marshall in Jones po 11.
NEW ORLEANS – OKLAHOMA CITY  100:115Reeves 20, Cain 18, Quinones 17, Brooks 15, Alvarado 14, Robinson-Earl 10 in 16 skokov; Wiggins 28, Carlson 26, K. Williams (12 skokov) in Joe po 17, Jones 13 in 10 skokov.
SAN ANTONIO – TORONTO 125:118 Johnson 23, Castle 20, Barnes 18, Pauč 15, Champagnie 14, Mamukelašvili 12, Branham 11; Barnes 35 (met 15/23), Battle 25, Agbaji in Lawson po 14, Shead 11, Castleton 10.
SACRAMENTO – PHOENIX 109:98        Valančiunas 22 in 10 skokov, Sabonis 20 in 12 skokov, LaVine 16, Lyles 11; Allen 20, Jones 17, Dunn (10 skokov) in Gillespoe po 12, Ighodaro 10.
ATLANTA – ORLANDO 117:105Mann 19, Toppin in Plowden po 17, Wallace 15, 11 skokov in 15 podaj, Barlow 15, Krejči 13, Mathews 12; Black 20 in 10 skokov, Howard 16, da Silva 14, Houstan 13, Isaac (10 skokov) in Harris po 12, Bitadze 10.
BOSTON – CHARLOTTE 93:86     Pritchard 34 (met 14/25), Hauser 15, Kornet 11, Walsh 10; Okogie in Nurkić po 14, Sims 12, Jeffries 11, Diabate 10.
BROOKLYN – NEW YORK 105:113       Watford in Martin po 20, Wilson 18, K. Johnson 14, Claxton 12, Timme 11; Shamet 29, Payne 21, Achiuwa 18, McBride 17.
CLEVELAND – INDIANA 118:126 - po dveh podaljškihTyson 31 (met 12/25), Bates 25, Tomlin 24 in 12 skokov, Porter 20; Jackson 21, Furphy 15, Bradley 14 in 14 skokov, Dennis 13, Walker 11, Nesmith 10.
MIAMI – WASHINGTON  118:119 Jaquez 41 (met 17/25) in 10 skokov, Johnson in Christopher po 17, Ware 13, Highsmith 12; Vukčević 28 in 11 skokov, Champagnie 27, Jones 20 in 10 skokov, Carrington 15, Johnson 14, Sarr 10.
PHILADELPHIA – CHICAGO 102:122 Walker 31 (met 11/23), Butler 19, Bona 16, Bagley 10 in 15 skokov; Huerter 18, Horton-Tucker 17, Williams 15, Collins 13, Smith 12 in 10 skokov.
MILWAUKEE – DETROIT 140:133 - po podaljškuConnaughton 43 (met 16/29) in 11 skokov, Kuzma 22, Smith 20, Nance 19, Bouyea 15; Beasley 23, Sasser (10 podaj) in Waters po 18, Fontecchio in Klintman po 15, Smith 14.
Končnica, VzhodCLEVELAND (1) – osmi nosilecBOSTON (2) – ORLANDO/ATLANTANEW YORK (3) – DETROIT (6)INDIANA (4) – MILWAUKEE (5)
Končnica, ZahodOKLAHOMA CITY (1) – osmi nosilecHOUSTON (2) – GOLDEN STATE/MEMPHISLA LAKERS (3) – MINNESOTA (6)DENVER (4) – LA CLIPPERS (5)

[DATE: 2025-04-25]
TITLE: Zoran Dragić: Lepo je v karieri spisati še eno uspešno zgodbo
SUBTITLE: Poleti še zadnjič v slovenskem dresu
SUBCATEGORY: Košarka
URL: https://www.rtvslo.si/sport/kosarka/zoran-dragic-lepo-je-v-karieri-spisati-se-eno-uspesno-zgodbo/743811
AUTHOR: Tilen Jamnik
SECTION: Košarka
RECAP: "Smisel športa je tudi osvajanje naslovov, za to igramo," je za MMC povedal Zoran Dragić, ki je z Bilbaom slavil v Fibinem evropskem tekmovanju. Baskovski košarkarji so bili v finalu boljši od grškega Paoka.
CONTENT:
[IMAGE: Zoran Dragić v povprečju v tej sezoni dosega dobrih osem točk na tekmo. Foto: Fiba.com]
Bilbao je postal prvi španski klub z naslovom v tem tekmovanju, hkrati pa je to zanj tudi prva mednarodna lovorika. V sredo je na drugem obračunu finala sicer v Solunu klonil s 84:82, toda v seštevku obeh srečanj je bil, potem ko je na domačem parketu zmagal z 72:65, boljši s 154:149. "Po tekmi ni bilo časa, da bi naslov dobro proslavili, saj smo šli takoj s čarterjem nazaj. Ob petih zjutraj smo prišli domov. Verjetno ga bomo zdaj. Zame je to druga evropska lovorika, vesel pa sem, da smo spisali zgodovino kluba. Prvi tovrstni naslov za Španijo, Bilbao pa do zdaj še ni osvojil ničesar. Tako da res super, ljudje so tu čisto evforični," je dejal 35-letni Ljubljančan, ki je v finalu dal na prvem dvoboju devet, na drugem pa šest točk.
"Lovorika mi pomeni precej, sploh glede na to, kaj smo prestali. Bili smo že na robu izpada, pa smo se izvlekli. Dali smo svoj maksimum in na koncu se je uspešno končalo. Finale bi se lahko razpletel tudi drugače. Vesel sem, da sem imel priložnost igrati na taki tekmi, saj je bilo vzdušje res neverjetno, navijanje je bilo izjemno. Predvsem pa sem vesel za klub. Prejšnja leta je bil že blizu, lani je izpadel v polfinalu. Trdo smo delali. Lepo je v karieri spisati še eno uspešno zgodbo. Smisel športa je tudi osvajanje naslovov, za to igramo," je nadaljeval izkušeni slovenski košarkar, ki vedno slovi po pravem pristopu na parketu, borbenosti in nepopustljivosti.
[IMAGE: Bilbao je v Fibinem evropskem pokalu dosegel klubski uspeh. V španskem prvenstvu pa ima trenutno deset zmag in 18 porazov. Foto: Fiba.com]
In prav nepopustljivost je bila velika odlika mož v črnem na letošnji evropski poti. Večkrat so se znašli v zelo zahtevnem položaju, celo v skoraj brezizhodnem, toda vedno so se pobrali, nekako našli rešilno bilko in v ključnih trenutkih, ko je v večini primerov pomembno vlogo imel tudi Dragić, odigrali bolje od tekmeca. V razgretem solunskem kotlu so dobre tri minute pred koncem finala zaostajali za deset točk, kar je bila razlika, ki bi pokal prinesla Paoku, toda Harald Frey in Melwin Pantzar sta prevesila tehtnico na bilbajsko stran. V četrtfinalu je odločal podaljšek, napredovanje v boju s turškim Tofašem pa je s trojko tik pred končno sireno prinesel Muhamad Ali Abdur-Rahkman. Najbolj neverjeten scenarij pa je Bilbao spisal v polfinalu.
Dijon, barve katerega brani slovenski reprezentant Gregor Hrovat, je namreč prvo tekmo dobil s kar 19 točkami prednosti (77:58). Klub, ki nosi ime po francoski junakinji Ivani Orleanski, je bil z eno nogo tako rekoč že v finalu. Sploh ko je bil rezultat devet minut pred koncem povratne tekme v Baskiji izenačen, ko je ostalo še pet minut, pa so gostitelji vodili le z 69:66. Toda sledil je neverjeten preobrat, Ariadnina nit Bilbaa pa je bil prav Dragić. V zadnjih petih minutah je prispeval 12 od svojih 19 točk, domači košarkarji pa so najprej naredili serijo 20:0, s skupnim delnim izidom 28:2 – na koncu so se veselili zmage 97:68 – pa dvignili finalno vstopnico.
[IMAGE: Med še aktivnimi slovenskimi košarkarji ima Zoran Dragić največ tekem v Evroligi. Foto: Fiba.com]
"V karieri nisem nikoli doživel, da bi se tako veliko točk nadomestilo v tako kratkem času. To se zgodi enkrat v življenju, nisem še bil na taki tekmi. Po koncu sem bil kar v šoku. Zadnjo četrtino sem si verjetno vsaj petkrat ogledal v posnetku, da sem videl, kaj se je zgodilo v zadnjih petih minutah. Morali smo nadomestiti še 16 točk, da bi izsilili podaljšek, pa smo naredili 28:2. Kot bi bili v 'transu', samo padalo je. Res še nisem doživel take tekme. Res je, da je tudi Dijon malce pokleknil. Če bi dal koš ali dva, prekinil serijo, ne bi imeli možnosti. Pa je grešil tudi proste mete ... Vse je šlo v našo korist. Da osvojiš tako tekmovanje na izpadanje, moraš imeti tudi nekaj sreče. Recimo tako je bilo proti Tofašu, ko smo dosegli tisto trojko za polfinale. Vroče je bilo tudi proti Paoku, ampak smo se vrnili v igro," je izjemen polfinalni preobrat opisal Dragić.
Suveren je bil Bilbao na domačem igrišču, kjer je pred glasnimi navijači dobil vseh deset evropskih tekem. Sicer je imel glede na tekmece zahtevno pot do naslova, čeprav gre po kakovosti za četrto tekmovanje za Evroligo, Evropskim pokalom in Fibino Ligo prvakov, pa je moč klubov v tekmovanju dokaz vse širše konkurence na stari celini. Zanj je to druga evropska lovorika po EuroChallengeu, ki ga je s Krko dobil, ko je bil star 21 let. Takrat je z novomeško zasedbo dvakrat postal tudi slovenski prvak, kar mu je v zadnjih treh sezonah uspelo še s Cedevito Olimpijo. Čeprav je želel ostati doma, so se po izteku pogodbe poti z zmaji razšle.
Znova se je znašel v Španiji, ki je bila njegova prva postaja v tujini. Pred 13 leti je bila takrat Malaga, od koder se je po dobri uveljavitvi na evropskem zemljevidu nato podal v Ligo NBA. Eno leto je v Phoenixu in Miamiju čakal na pravo priložnost, potem pa se je raje odločil za selitev nazaj v Evropo, kjer je v Evroligi branil barve Himkija, Milana in Efesa. Vmes se je dvakrat težje poškodoval, prva mu je preprečila sodelovanje na EuroBasketu 2017. Trst in Ulm sta bili prvi destinaciji po drugi rehabilitaciji. V Nemčiji je bil celo prvi strelec državnega prvenstva, preden se je med sezono preselil v Španijo. Takrat je oblekel dres največjega baskovskega kluba Baskonie in z ekipo iz Vitorie postal španski prvak. Sledili sta epizodi pri Žalgirisu in Olimpiji, zdaj pa je torej novo lovoriko v znova pospravil v Baskiji.
"Lahko rečem, da sem se v Španiji dobro znašel, liga mi ustreza. V teh letih sem se tu uveljavil in pridobil neki ugled, ljudje me spoštujejo, nasploh mi je Španija všeč. Liga je najmočnejša v Evropi. Vsi vemo, kako zahtevne tekme igraš vsak teden, klubi so zares močni. Vedel sem, v kaj se spuščam in kaj lahko pričakujem. Želel sem igrati ACB ligo in zato sem tudi sprejel ponudbo Bilbaa. Sezona je uspešna, s tem naslovom pa smo jo še nadgradili, sploh s tako ekipo, ki je razmeroma mlada in precej neizkušena. Od starejših sem igral največ. Je tudi težko igrati, ko so v ekipi štirje mladi, ki se želijo uveljaviti in prodati naprej. Treba jih je voditi, se pogovarjati z njimi ... Veliko je tega dela, da napredujejo," je dodal Dragić, ki se mu pogodba izteče ob koncu sezone, je pa klub pred časom že vzpostavil v stik z njegovim agentom. Zadovoljni so z njegovim prispevkom, zato si želijo nadaljnjega sodelovanja, takrat so le še čakali, kako se bo razpletla ACB liga, kjer pa realno obstanek ni ogrožen.
Z izjemo zlatega evropskega prvenstva 2017, ko je manjkal zaradi okrevanja po strgani križni vezi, je od leta 2011 stalni član reprezentance. Letošnja akcija, ko bo Slovenija 15. zaigrala na evropskem prvenstvu, bo njegova zadnja. "Odločil sem se, da bo to moje zadnje tekmovanje, čas je za mlajše generacije. Mislim, da sem dal vedno svoj maksimum reprezentanci. Potem sledijo kvalifikacije in prosto leto, tako da bo na naslednjem velikem tekmovanju že čas za mlajše," je odločitev komentiral mlajši izmed bratov Dragić, ki verjame, da je izbrana vrsta kljub nekaterim neprepričljivim predstavam v zadnjem obdobju sposobna narediti dober rezultat.
"Če bomo v polni postavi z Luko Dončićem, mislim, da lahko še zadnjič ta generacija nekaj naredi. Vemo pa, kakšne so druge reprezentance, tu ni šale. Čakajo nas že zahtevne pripravljalne tekme, mogoče bi lahko imeli kakšnega slabšega tekmeca malo za dvig samozavesti. Tudi skupina bo težka. Smo pa mi Slovenija in moramo imeti visoke cilje. Ljudje imajo visoka pričakovanja, saj vedo, česa smo sposobni. Verjetno bo kar nekaj nas starejših zadnjič igralo za reprezentanco. Tudi zaradi tega bo nekaj posebnega, saj je jedro toliko časa igralo skupaj in marsikaj skupaj doživelo," je sklenil Dragić.
[TABLE:]
Košarkar (klub) | Tekmovanje | Min. | Točke | Sk. | Pod.
Jaka Blažič (Cedevita Olimpija) | zdravstvena odsotnost |  |  |  | 
Miha Cerkvenik (Krka) | DP: LTH Castings - Krka 71:104 ABA: Krka - Budućnost 91:99 | 20 26 | 10 (1/1 za dve, 2/7 za tri) 8 (1/1 za dve, 2/7 za tri) | 2 7 | 1 0
Saša Ciani (Illinois Chicago Flames/ZDA, NCAA) | konec sezone |  |  |  | 
Vlatko Čančar (Denver Nuggets/ZDA, NBA) | LA Clippers - Denver 117:83 Denver - LA Clippers 102:105 Denver - LA Clippers 112:110 | / / / | / / / | / / / | / / /
Žiga Daneu (Cedevita Olimpija) | ABA: SC Derby - Olimpija 84:107 | 8 | 3 (0/1 za dve, 1/2 za tri) | 2 | 1
Žiga Dimec (Tainan TSG GhostHawks/TJV) | DP: Taipei - Tainan 91:79 | / | / | / | /
Luka Dončić (Los Angeles Lakers/ZDA, NBA) | LA Lakers - Minnesota 94:85 LA Lakers - Minnesota 95:117 | 42 40 | 31 (7/12 za dve, 2/8 za tri) 37 (7/12 za dve, 5/10 za tri) | 12 8 | 9 1
Zoran Dragić (Bilbao/ŠPA) | FEC: Paok - Bilbao 84:82 DP: Unicaja - Bilbao 96:79 | 24 18 | 6 (1/2 za tri) 3 (1/1 za dve, 0/2 za tri) | 3 0 | 2 0
Dan Duščak (Oviedo/ŠPA) | zdravstvena odsotnost |  |  |  | 
Gregor Hrovat (JDA Dijon/FRA) | DP: Dijon - Monaco 77:78 | 32 | 17 (3/4 za dve, 1/5 za tri) | 1 | 5
Robert Jurković (Krka) | DP: LTH Castings - Krka 71:104 ABA: Krka - Budućnost 91:99 | 18 18 | 19 (5/5 za dve, 2/3 za tri) 11 (4/5 za dve, 1/2 za tri) | 7 2 | 0 1
Urban Klavžar (Florida Gators/ZDA, NCAA) | konec sezone |  |  |  | 
Martin Krampelj (Yalovaspor/TUR) | DP: Mersin - Yalovaspor 78:73 | 17 | 8 (2/3 za dve, 1/1 za tri) | 8 | 2
Urban Kroflič (Mega/SRB) | ABA: Cibona - Mega 83:88 | / | / | / | /
Sergej Macura (Mega/SRB) | ABA Cibona - Mega 83:88 | 3 | 0 | 0 | 0
Tibor Mirtič (Krka) | zdravstvena odsotnost |  |  |  | 
Edo Murić (Forca Lleida/ŠPA) | DP: Lleida - Valencia 67:76 | 18 | 8 (0/1 za dve, 2/5 za tri) | 1 | 0
Josh Nebo (Olimpia Milano/ITA) | zdravstvena odsotnost |  |  |  | 
Aleksej Nikolić (Cedevita Olimpija) | ABA: SC Derby - Olimpija 84:107 | 25 | 11 (1/2 za dve, 3/5 za tri) | 2 | 8
Alen Omić (Budućnost/ČG) | ABA: Krka - Budućnost 91:99 | 17 | 2 (1/2 za dve) | 4 | 1
Mark Padjen (Ilirija) | zdravstvena odsotnost |  |  |  | 
Bine Prepelič (Cedevita Olimpija) | ABA: SC Derby - Olimpija 84:107 | 2 | 0 | 1 | 0
Klemen Prepelič (Dubaj/ZAE) | ABA: Dubaj - Split 87:82 | 25 | 6 (1/3 za tri) | 5 | 10
Rok Radović (Cedevita Olimpija) | ABA: SC Derby - Olimpija 84:107 | 26 | 13 (4/4 za dve, 0/2 za tri) | 3 | 2
Matic Rebec (brez kluba) |  |  |  |  | 
Žiga Samar (Gran Canaria/ŠPA) | DP: Barcelona - Granca 104:90 | 12 | 2 (1/1 za dve, 0/1 za tri) | 2 | 0
Žak Smrekar (Krka) | DP: LTH Castings - Krka 71:104 ABA: Krka - Budućnost 91:99 | 9 / | 0 (0/1 za tri) / | 0 / | 0 /
Leon Stergar (Kortrijk Spurs/BEL) | BNXT: Kortrijk - Charleroi 82:59 BNXT: Bruselj - Kortrijk 84:77 | 25 25 | 23 (3/6 za dve, 3/5 za tri) 14 (2/3 za dve, 2/5 za tri) | 8 6 | 3 1
Luka Ščuka (Löwen Braunschweig/NEM) | / |  |  |  | 
Mike Tobey (Gran Canaria/ŠPA) | DP: Barcelona - Granca 104:90 | 21 | 16 (3/6 za dve, 3/5 za tri) | 5 | 0
Jan Vide (Loyola Marymount Lions/ZDA, NCAA) | konec sezone |  |  |  | 
[END TABLE]

[DATE: 2025-05-27]
TITLE: Erjavec: Seveda imamo Dončićev 'da'. Vprašanja o igranju zanj sploh niso potrebna.
SUBTITLE: MMC-jev intervju s predsednikom Košarkarske zveze Slovenije
SUBCATEGORY: Intervju
URL: https://www.rtvslo.si/sport/kosarka/evropsko-prvenstvo-v-kosarki/erjavec-seveda-imamo-doncicev-da-vprasanja-o-igranju-zanj-sploh-niso-potrebna/747009
AUTHOR: Tilen Jamnik
SECTION: Evropsko prvenstvo v košarki
RECAP: Predsednik Košarkarske zveze Matej Erjavec je v intervjuju za MMC potrdil nastop Luke Dončića na prihajajočem evropskem prvenstvu, skrbi pa ga zdravstveno stanje Josha Neba, zato nova naturalizacija ni izključena.
CONTENT:
[IMAGE: Matej Erjavec, ki že več kot deset let vodi Košarkarsko zvezo Slovenijo, je tudi član odbora Fiba Europe, ki je izbral gostitelje evropskega prvenstva. Foto: www.alesfevzer.com]
KZS-ju je v četrtek uspel veliki met. Slovenija bo leta 2029 gostila skupino EuroBasketa. Slovenski košarkarski navdušenci bodo lahko na velikem tekmovanju na domačem parketu navijali za reprezentanco na čelu z Dončićem. Zvezdnik Lakersov bo odmeven rezultat v dresu izbrane vrste lovil že letos, kjer bo s soigralci skupinski del odigral v Katovicah na Poljskem. Dvoma glede njegova nastopa za reprezentanco ni nikoli, pravi Erjavec. Luka je bil sicer tudi pobudnik ideje o organizaciji skupine evropskega prvenstva.
Poleg uspešne kandidature je predsednik krovne organizacije spregovoril tudi o napornem poletju, ki prinaša tako žensko kot moško evropsko prvenstvo. Dotaknil se je Dončićeve selitve v Los Angeles in sodelovanja zveze s slovito kalifornijsko franšizo, ki bo v reprezentanco poslala trenerja, da bo del štaba in tako sodeloval z Luko. Govoril je tudi o Vlatku Čančarju in mestu naturaliziranega košarkarja, potem ko se je Nebo pred dnevi znova poškodoval.
Kako veliko je zdaj olajšanje, ko je potrjena organizacija skupine EuroBasketa?Olajšanje je verjetno prvo čustvo, ki nas je zadelo. Oziroma je mene osebno. Namreč res je bilo napeto do konca. Glasovanje je tajno in ne veš, ali vse obljube, ki si jih dobil, in delo, ki si ga opravil, držijo ali ne. Potem nismo bili imenovani do konca, ker so gostitelje oznanili po abecednem vrstnem redu. Niso recimo po številu glasov, kjer verjamem, da smo bili zagotovo višje kot zadnji. Tako da je bilo napeto do konca. Kot kaže, pa je v tem odboru Fiba Europe vseh 33 držav še pred samo izvolitvijo novega predsednika držalo obljube, ki si jih damo.
Kandidatk je bilo več. Kako velika stvar je pridobitev skupine za slovensko košarke, sploh, ker je bilo recimo treba premagati košarkarsko tako močno državo, kot je Litva?Res ni bilo kar samoumevno. Ni bilo niti blizu. Bi tukaj še nekaj rad poudaril. To je res limit, ki ga lahko v primeru organizacije tako odmevnega ali zahtevnega dogodka, kot je EuroBasket, doseže Slovenija. Nimamo možnosti, da bi dobili finale. Že zaradi tega, ker nimamo ustrezne infrastrukture. Države, ki so želele organizirati zaključni del, so ponujale dvorane za 20.000 gledalcev, organizacijo tekme na stadionu Real Madrida in tako naprej. Imajo mesta, kjer imajo letališča vsakodnevno več letov v evropske destinacije, pri nas pa vemo, kako je s tem. Vse to je bilo pri nas označeno za nek minus, pa vendar. Tekmovali smo z Litvo, Nizozemsko in Estonijo. Estonija je visokotehnološka država in zelo razvita. Litva je košarkarska država, s Kaunasom, ki ima dvorano s 15.000 sedeži, zelo moderno, a ji ni uspelo dobiti organizacije. Nizozemsko pa si je marsikdo želel zraven. Oni so sicer novinci pri organizacijah, ampak bi imeli tekme v Rotterdamu, ki ima dvorano za 13.500 gledalcev. Najeli so največji dve marketinški agenciji v državi. So velik trg in Fiba tudi teži k temu oziroma je naklonjena, da organizacijo pridobi takšna država. Kot pravim, do zadnjega nismo točno vedeli, ali vse obljube držijo ali ne. Na koncu so.
[IMAGE: Leta 2013 je zadnjič celotno evropsko prvenstvo gostila ena država. Slovenija je tedaj skupinski del organizirala v ljubljanskem Tivoliju, Celju, Jesenicah in Kopru, zaključni boji pa so bili v ljubljanskih Stožicah. Slovenija je zasedla peto mesto, naslov pa je osvojila Francija. Foto: EPA]
Koliko časa in dela je za tem procesom pridobitve organizacije? Verjetno je bilo potrebnega tudi veliko lobiranja. Najprej bi pohvalil delo generalnega sekretarja KZS-ja Aleša Križnarja in njegove pisarne oz. naše pisarne, ki je pripravila ta projekt. Ogromno dela je bilo vloženega v samo prezentacijo. Se pravi od novembra in do danes je bilo zadnjih šest mesecev res veliko dela v tej smeri. Pravo delo z organizacijo se bo začelo šele zdaj. Zdaj jo je bilo najprej treba dobiti. Veliko dela je bilo opravljenega na ravni države in mesta. Kar se pa mojega lobiranja tiče, pa lahko povem, da sem samo v ponedeljek, preden sem šel v Rigo, imel 14 videoklicev oziroma komunikacij s člani odbora. Pa to seveda ni bila prva interakcija, saj sem to delal že vseh teh šest mesecev. Se pravi, tukaj je bilo pošiljanje videopredstavitve, odgovarjanj na vprašanja, zatrjevanj, kaj bo … Skratka, veliko prepričevanj. Kar hektično. Ure in ure sedenja, ure in ure telefoniranja, ure in ura pitja kave – tudi kakšen viski, ko moraš ob večeru sedeti in biti na voljo –, v glavnem veliko dela v ozadju. Ampak to je pač moja naloga.
Ste tudi član tega odbora, ki odloča. Ste imeli dober občutek, da bo Sloveniji uspelo?Moram reči, da imajo Slovenijo kot organizatorja in košarkarsko državo vsi radi. Tu je tudi ta efekt Luke Dončića, česar se bova mogoče kasneje dotaknila. Ne nazadnje moram reči, da me imajo tudi v odboru nekako radi. Dobil sem največ glasov na skupščini, ko smo bili izvoljeni. Zoran Radović (nekdanji jugoslovanski reprezentant, zdaj pa športni direktor Fibe, op. a.) se pošali in pravi, da samo jaz sam zase nisem glasoval, vsi ostali pa so. Namreč dobil sem 49 od 50 glasov. Seveda sem glasoval zase, eden me pač ni podprl (smeh, op. a.). Hočem reči, da očitno smo priljubljeni, ampak to vseeno ni dovolj. Glasovanje je tajno, postopek glasovanja je zahteven in predstavitve so tiste, ki lahko marsikaterega neodločenega člana odbora še premaknejo na eno ali drugo stran. Naša predstavitev je bila očitno odlična. Tu bi se rad zahvalil tudi Mei (Rabič, op. a.) in Žani (Vidmar, op. a.), ki sta bili fantastični, ter Gašperju (Pišler, op. a.) in Alešu, ki sta od zadaj tako ali tako delala vrhunsko.
Je torej Slovenija z moškim evropskim prvenstvom leta 2013 in ženskim leta 2023 v košarkarski Evropi pridobila sloves dobre gostiteljice?Drži. Sloveniji, kar se tiče organizacije, zelo zaupajo. Tu je tudi ena velika kontinuiteta Križnarja, ki je bil v končni fazi direktor EuroBasketa 2013, zadnjega prvenstva, ki ga je v celoti organizirala ena država. Danes je bogatejši za 12 oziroma 15 let, ko bo prvenstvo, dodatnih izkušenj z delom v košarki na najvišjih ravneh. Tudi mednarodnih. Mislim, da je to krasna popotnica, da bomo tudi z istimi sodelavci, kar se tiče teh zunanjih stvari, kot so cateringi in prevozi, sodelovali in je vse že utečeno.
Kakšni so stroški celotne organizacije s kotizacijo? Kakšna je tu pomoč države?Proračun takega dogodka – bom rekel odgovoren oziroma konservativen brez napihovanja – je 7 do 7,2 milijona evrov. Sem sodi kotizacija, ki znaša dobre tri milijone. Država bo pokrila kotizacijo in še del produkcijskih stroškov, kar bi pomenilo, da bi pokrila približno polovico. Mesto Ljubljana upam, da bo priskočilo zraven s Stožicami. Zagotovila so taka. S tem smo v teh glavnih velikih postavkah pokriti. Potem so tu še ostale postavke, ki znesejo dobre tri milijone. To bomo pa pač pokrili nekaj s sponzorskimi sredstvi, nekaj pa s prodajo vstopnic.
[IMAGE: Slovenija je skupaj z Izraelom gostila minuli ženski EuroBasket. Zaključni boji so bili v Stožicah. Slovenija je sicer turnir končala razočarana po skupinskem delu, naslova pa se je veselila Belgija. Foto: www.alesfevzer.com]
Je bil povod odločitve za kandidaturo ta efekt Luke Dončića, kot ste prej dejali? Torej, Luka na velikem tekmovanju pred domačimi gledalci. Da, drži. Vse skupaj izvira oziroma se je začelo z dogodkom na Filipinih. Izgubili smo tisti nesrečni četrtfinale s Kanado, za katerega še danes ne vem, kako bi ga sicer lahko dobili, a smo bili ob polčasu izenačeni. Se pravi, odigrali smo res eno veliko tekmo. Po njej smo se usedli skupaj z reprezentanti za mizo v hotelu in pri večerji smo malce debatirali, kaj zdaj. Prva ideja je bila, da bi organizirali kvalifikacije za olimpijske igre v Parizu. Takoj sem že za mizo povedal, da je premalo časa. Pa je Luka potem rekel, dobro, pa dajmo EuroBasket 2029. Strinjali smo se in šli v to. Že takrat smo takoj komunicirali, da ne gremo v organizacijo kvalifikacij, ampak poskušamo z EuroBasketom. V bistvu je bil Luka s fanti en tak poriv, ko jim ne moreš reči ne, če si želijo. Mislim, podaš se v to. Ni pa to dobro samo zanje, ampak za celo Slovenijo. Za gledalce, za imidž Slovenije v svetu, za družbo Slovenije … V končni fazi bo Slovenija z DDV-jem, ki ga bodo tu plačali obiskovalci, zaslužila, da ne govorimo o zaslužkih gostincev, hotelirjev in tako naprej. Tako da bomo s tem naredili nekaj tudi za sam turizem.
Je bila poleg izbire organizatorjev evropskega prvenstva na odboru še kakšna ključna oziroma nova tema na mizi?Ključna je bila ta organizacija. Ob tem so se potrjevala poročila za nazaj in nekaj načrtov za naprej. Recimo ključno je, da sta letos dva EuroBasketa in velik poudarek je na ženskem. Nasploh se mi zdi, da je Fiba izjemno potegnila naprej pri ženski košarki. Vsi se zavedamo, da je ženska košarka prihodnost in moramo pač stvari izenačiti. Ne samo stroškovno, ki je že zdaj izenačena z moško, ampak tudi po prihodkovni strani in popularnosti. Mislim, da gremo v pravo smer. Mislim, da je to res prihodnost, za katero pa je treba veliko časa in investicij.
Tudi v Sloveniji se je ženska košarka v zadnjih letih konkretno razvila. Gre torej po tej poti, kot je začrtana na evropski ravni?Mislim, da se to sovpada s prihodom naše vodstvene strukture na zvezo, se pravi z Rašem Nesterovićem, Alešem in mano, hkrati pa v končni fazi tudi s prihodom Damirja Grgića v reprezentanco. Takrat se je vse skupaj dvignilo. Ko smo prevzeli zvezo, je bilo na razpotju, ali se bo vlagalo v žensko košarko ali ne. Mi smo podprli idejo. Odločili smo se, da ja. Tu je tudi en velik dejavnik Borut Kop, predsednik Celja, ki je sam svoj denar vlagal v klub. Mi smo rekli, če on to dela, bomo mi sistematsko podprli in smo se nekako začeli potem serijsko uvrščati na evropska prvenstva. Hkrati smo trčili ob neke limite, ki smo jih skušali preseči s tem, da smo angažirali novega selektorja. Ni bilo čisto dobro sprejeto ali pa razumljivo od vseh, kar je v Sloveniji normalno, ampak mi smo vedeli, kaj hočemo. Želeli smo preskok in mislim, da smo ga zdaj tudi dosegli. Zdaj, ali se bo to pokazalo v rezultatu na EuroBasketu, ne moremo tega vedeti, saj je odvisno od zdravja, od pripravljenosti, kako bodo pripravljeni tekmeci … Torej od več dejavnikov, dejstvo pa je, da slovenska ženska košarka raste.
Slovenija je zdaj stalna udeleženka evropskih prvenstev. Sicer se ji še vedno izmika uvrstitev v četrtfinale, ki pa omogoča tudi boj za mesta na svetovnem prvenstvu in olimpijskih igrah. Kaj vse skupaj pomeni za reprezentanco?Če pridemo v Atene, torej med najboljših osem, za kar moramo biti na prvih dveh mestih predtekmovalne skupine, ki je sicer težka, ampak je to izvedljivo, smo lahko zelo hitro v igri za svetovno prvenstvo. Odvisno je sicer, kako bo uvrščena Nemčija, ki je organizator prvenstva, ampak bo to prinašala uvrstitev tam do šestega mesta. Priložnost je kar lepa. Na svetovnem prvenstvu še nismo bili. Da smo ves čas prisotni na evropskih prvenstvih, pomeni ogromno. Tu je le 16 reprezentanc in ne 24, pri čemer so zdaj štiri gostiteljice. Torej ostane na razpolago le 12 mest. Vemo, da so praktično abonenti Srbija, Francija, Belgija in Španija, ki so po kakovosti razred višje od drugih, mi preostali pa pritiskamo. Se borimo in res sem vesel, da je tako. Zadovoljen sem in komaj čakam, da se začne. Ekipa in selektor nimata nobenih pritiskov. Naj gredo in igrajo tekmo za tekmo, potem bomo pa videli, kaj nam lahko uspe. Vem, da bodo dekleta dala vse od sebe, saj so maksimalno pripravljena in fokusirana. Strokovni štab je uigran, hkrati pa ve, kaj hoče. Selektor Dikeulakos je res maksimalno koncentriran. 24 ur na dan fokus le na košarki.
[IMAGE: Slovenke bodo petič (zapored) junija igrale na evropskem prvenstvu. V Bologni se bodo v skupini pomerile z Italijo, Litvo in Srbijo. Foto: www.alesfevzer.com]
Odmeven je bil izbor Ajše Sivke na naboru Lige WNBA. Je to tudi še en dodaten zagon za prihodnost slovenske ženske košarke? Najprej sem najbolj vesel zaradi nje, ker si je to zelo zaslužila. Vesel sem zaradi nje osebno, ker bo to res velik preskok v njeni karieri. Je še mlada, vse skupaj pa bo samo dobro za slovensko košarko. V prvi vrsti bo ženska košarka postala še bolj popularna. Mlada dekleta bodo še raje hodila na treninge, ko bodo videla, kaj se da doseči. Hkrati tudi za reprezentanco, saj bo Ajša imela strašne izkušnje. Imela bo močne tekme, bo pa nosilka za naslednjih deset let. To je res super za vse nas.
Priprave košarkaric na evropsko prvenstvo so v polnem teku. Jessica Shepard se bo priključila tik pred turnirjem, je pa dokazala, kako velika okrepitev je za Slovenijo. Vam je žal, da vam ni uspela naturalizacija že prej, za domači EuroBasket?Začel bi pri tem žal. V bistvu je bila Jessica šele tretja, ki smo jo hoteli in jo potem tudi dobili. Pred njo smo naturalizirali že dve, pa žal nista prišli po potni list, ko smo postopke že izpeljali. Vse to seveda na zahtevo strokovnega štaba, ker je rangiral, koga ja in koga ne. Če bi vedeli, da je Jessica taka oseba, pa sploh ni treba razmišljati. Recimo zdaj je bilo na odboru Fibe, ko sva prej govorila, tema tudi Liga WNBA in reprezentance. Nemkam bo manjkala najboljša igralka. Mislim, da so se tri reprezentance pritoževale, da ne bo njihovih igralk na prvenstvu zaradi Lige WNBA. Jessica bo prišla. Sicer se bo priključila pozneje, deset dni pred prvenstvom, ampak prišla bo v močnem ritmu, dobro pripravljena, uigrana pa je tako ali tako. Saj ste vsi videli, kakšna igralka je. Spremenila je naš koncept in cel ustroj. Dala je neko trdnost, napadalno in obrambno moč, okrepila skok … Vse vrhunsko.
[IMAGE: Pred Luko Dončićem je tretje evropsko prvenstvo in peto veliko reprezentančno tekmovanje. Foto: Fiba]
Zatem sledi še moško evropsko prvenstvo. Čeprav javno še ni rekel 'da', vi na zvezi imate 'da' Luke Dončića za nastop?Seveda imamo. Mislim, ves čas imamo njegov 'da'. Po eni strani sem rekel, da mi bo kar čudno, če me enkrat novinarji ne boste spraševali česa o Sekuliću ali o Dončiću, so pa po drugi strani hvala bogu zdaj tudi kakšne druge tekme. Ampak, kot pravim, Luka je samo enkrat samkrat rekel, bomo videli, ko so mu novinarji 50-krat postavili isto vprašanje. In to po navadi po tekmi, ki jo izgubi. Marsikdo sploh ne bi odgovoril.
Je sicer sploh treba z njim govoriti glede igranja za reprezentanco oziroma ga je treba spraševati, ali bo na voljo?Kar se tiče njega oziroma zaradi njega ni treba govoriti, je pa treba govoriti zaradi drugih stvari. Treba je govoriti, kako to organizirati. Se pravi, je treba govoriti z njegovo ekipo, v konkretnem klubu oziroma z njegovimi agenti. To je treba, ali bo igral ali ne, pa z njim ni treba. Bom ponazoril recimo z nekaj primeri. Mogoče je tak najboljši, ko je Dirk Nowitzki videl, ko smo prvo leto z delegacijo prišli v Dallas. Razlog je bil, da Luko prepričamo, da igra, pa je rekel Dirk: "Fantje, njega pa res ni treba prepričevati oziroma spraševati, ali bo igral za reprezentanco." Naslednji primer je recimo, da je on dal pobudo, da bi imeli prvenstvo doma. Verjetno ni predlagal zato, da ne bo igral. Med sejo odbora me je klical, ker ga je toliko zanimalo, ali smo že odločali. On je res notri v tem. Posvečen je reprezentanci. Nič ne gre mimo njega. Moramo pa nekaj razumeti. Sezona v NBA-ju je zelo naporna. Na primer Gorana Dragića nisi mogel med sezono dobiti na telefon. Oziroma si ga zelo težko. Pa še marsikoga drugega ne. Vse to je popolnoma razumljivo. Luka je pa megazvezda. Se pravi, on je verjetno med tremi najbolj obleganimi igralci. In gre vseeno med sezono odgovarjat na vprašanja o reprezentanci. Lahko bi rekel samo, pustite me pri miru, do konca sezone ne bom nič govoril o tem. Ne vem, kaj bi šele potem pisali Slovenci. Včasih res nismo realni oziroma se ne zavedamo določenih stvari. Svet se ne vrti samo okrog Slovenije. Luka pa je velik in zaveden Slovenec. Še vedno je igral in vedno tudi bo, če bo le zdrav.
[IMAGE: Ob Dončiću bodo Lakersi v slovensko reprezentanco poslali tudi enega trenerja. Foto: Reuters]
Kako ste sprejeli njegovo selitev v Los Angeles Lakerse?Enako kot vsi drugi. Šok. Potem pa začneš razmišljati. Jaz sem pač tak, da sem začel razmišljati, v redu, to se je zdaj zgodilo, kaj zdaj to pomeni zanj, kaj to pomeni za nas ... Verjetno sem bil eden prvih, ki sem rekel, da je to zanj dobro. Mogoče je bilo marsikomu to čudno, zakaj dobro. Način je bil katastrofalen. Res slab, sploh tisto, kar se je potem dogajalo z nekimi očitki. Jaz tega res ne razumem. Dallas ima legitimen razlog s poslovnega vidika. Pustimo, ali je odločitev pravilna, ali bo Dallas zdaj zaslužil manj z vstopnicami in navijaškimi artikli ali več, ali bo postal prvak ali ne, pustimo vse to, ampak je legitimna odločitev kluba, da zamenja igralca. Tudi najboljšega in tudi takega tipa, kot je Luka. Samo način je bil pa napačen, da ne rečem hinavski. Ni bilo dobro izpeljano. Vsi vemo, da tako ne gre. Po mojem je pa sam rezultat za Luko najboljši. Ne vem, ali obstajata zanj boljša franšiza in mesto. On je rojen za velike odre in zdaj je na največjem odru.
Na zvezi ste imeli ves čas stike z Dallasom. Imeli ste dobre odnose. Kako je zdaj z Lakersi? Kot ste dejali, je to vendarle še večji klub, morda celo največji na svetu. Že po menjavi sem povedal, kako bo to potekalo in potem tudi je. Dejansko je Saša kot oče in kot športni direktor zveze prvi navezal stike. On je bil takoj po menjavi dober mesec v Los Angelesu. Takoj ga je obiskal in tudi navezal stike s ključnimi ljudmi. Potem je sledil tudi stik z našim predstavnikom za stike z javnostjo Grego Brezovcem in njihovimi. So se tudi oni spoznali. Potem sem šel tudi jaz v Los Angeles. V dveh minutah, ko sem spoznal Roba Pelinko, sva zaključila pogovor. Rekel je, zdaj pa se nehajva pogovarjati, saj naju vsi vidijo in snemajo. Ampak je rekel, tako, dobil boš Luko in enega trenerja in to je to. In sva zaključila. Tako da ni bilo sploh nobene debate.
[IMAGE: Vlatku Čančarju letos poteče pogodba z Denverjem, Luka pa lahko od 2. avgusta dalje podpiše novo z Lakersi. Foto: www.alesfevzer.com]
Torej podobna praksa, kot je bila z Dallasom? Že veste, kdo bo prišel? Tako je, podobno, kot je bilo z Dallasom. Se še pogovarjamo, kdo bo. Je še stvar dogovora. Sicer načeloma že vemo, ni pa še fiksno. Spremljal bo Luko in bo del štaba.
Verjetno to tudi pomeni, da je zgodba s Seanom Sweeneyjem zaključena?Da, v bistvu je. Bilo bi tudi malce nehigienično do Sweeneyja. Ga siliti oziroma se z njim nekaj dogovarjati, ko je del franšize, na katero Luka verjetno nima najboljši spominov, čeprav sta z njim v dobrih odnosih. A težko greš potem mimo tega.
Dejali ste, da ste bili oziroma ste z Luko veliko v stiku. Ste začutili, kaj je ta menjava sprožila pri njem, kakšna čustva in ali ga je še dodatno motivirala oziroma nekako podžgala?Mislim, da je Luka vsa čustva pokazal na tisti tekmi v Dallasu. Pokazal je ta razpon od totalnih čustev, od žalosti, ljubezni, jeze in na koncu nemilosti. To kar v bistvu on je na igrišču. Ubijalec brez milosti. In jim je naložil 45 točk, pol ure predtem pa je bil v solzah. To je pač on. Ta razpon, ki ga drugi nimajo. Zaradi tega ga imajo tudi radi povsod po svetu, ker je pač pristen in ne skriva čustev. Ne skriva ničesar.
[IMAGE: Konec avgusta bo Slovenija 15. igrala na evropskem prvenstvu. Skupinski del jo čaka v Katovicah, kjer se bo pomerila s Poljsko, Francijo, Belgijo, Izraelom in Islandijo. Foto: www.alesfevzer.com]
Kako je z Vlatkom Čančarjem, ki je imel letos znova veliko smole s poškodbami?Vlatko ima res smolo s poškodbami, ampak ne vem, ali obstaja bolj pozitivna oseba od njega. Mogoče zato, ker je Primorec, ampak res ni nobene negative pri njem. Verjamem vanj. Res je, da tudi po vrnitvi po poškodbi ni dobil veliko priložnosti. Vrnil se je v nepravem času, tik pred končnico, pa še trener se je menjal in težko je računati, da takrat dobiš neko večjo vlogo. Prigrabil si je nekaj minut. Mislim, da bo dobro pripravljen pričakal poletje. Potem bo čez pripravljalne tekme prišel notri, kar je bil vedno primer pri njem, razen lani, ko je bilo tik po poškodbi. Če se spomnite, je bil poškodovan tudi pred Kaunasom 2021, ko smo imeli kvalifikacije za olimpijske igre, ki jih je potem odigral odlično. Verjamem vanj maksimalno.
Vlatku se pogodba izteče, novo lahko poleti podpiše tudi Luka. Ima to lahko kakršen koli vpliv na reprezentančno udejstvovanje, ali se bosta samo pridružila nekoliko kasneje?Tako ali tako se pridružita kasneje zaradi tega pravila 28 dni. Več kot toliko se igralce iz Lige NBA ne smemo koristiti. Tako bosta prišla v začetku avgusta, preostali se bodo zbrali okoli 20. julija. Nič ni narobe s tem, saj bosta oba že pripravljena. Oba že trenirata, tako da nobeden od njiju ne počiva. Glede tega ni nobenih težav.
[IMAGE: Josh Nebo se je v začetku maja vrnil na parket po poškodbi, ki jo je staknil decembra. Toda zdaj je znova poškodovan, njegova Olimpia Milano pa še ni sporočila, za kako hudo poškodbo gre oziroma koliko časa bo Američan s slovenskim potnim listom odsoten. Foto: www.alesfevzer.com]
Koliko skrbi povzroča Josh Nebo, ki se je po vrnitvi po dolgotrajni odsotnosti zaradi poškodbe znova poškodoval?Da, to nam pa res kar povzroča skrbi. Mislim, da imamo od leta 2023 res veliko smolo s poškodbami. V bistvu so se začele vrstiti že leto prej na evropskem prvenstvu v Berlinu. Ne vem, Nebo je prvi in ključni center naše ekipe. Zdaj, kot kaže, res ne vemo, kako bo, ali bo v redu ali ne. Tudi ne, kdaj bo v redu. Dejstvo je, da je imel tri poškodbe. Dve isti, zdaj pa še novo. Vmes je med poškodbami tiste tekme odigral res dobro. To je velika skrb. Saša Dončić je z njim na vezi. Veliko se pogovarjata. Dejal je, da bi rad igral, mi moramo pa tudi razmišljati o rezervnem scenariju. Tudi mi bi radi, da zaigra, toda moramo razmišljati o alternativi. Podoben primer smo imeli, ko se je poškodoval Morgan in smo pred olimpijskimi kvalifikacijami takrat angažirali Tobeyja. Torej te izkušnje imamo, kako je treba hitro izpeljati postopke. Na srečo imamo tudi podporo državnih organov, ampak ne vem. Trenutno še nimam odgovora, zagotovo pa nas skrbi.
V primeru, da njegovo zdravstveno stanje ne bo dopuščalo igranja, je dovolj časa za naturalizacijo novega košarkarja?Časovni okvir je sicer zelo tesen oziroma zahteven, ampak nismo prvič pred takim izzivom. Se pravi, časa je dovolj. Dejstvo je, da se je od časa naturalizacije Tobeyja do danes spremenilo pravilo Fibe, in sicer je treba zdaj od prvega tekmovalnega dne odšteti 45 dni. To pomeni, če rečem na pamet, da mora biti naturalizacija končana sredi julija. Tako imamo še mesec in pol. To lahko izpeljemo, ni pa najlažje. Tudi odvisno je, koga izberemo, torej iz katere države, kako potem pridobivati papirje. Ampak da pa se.
[IMAGE: Po letošnjem evropskem prvenstvu bo reprezentančno kariero končalo nekaj izkušenih košarkarjev. Napovedala sta jo Zoran Dragić in Edo Murić, še vedno pa ni jasno, ali bo pot v izbrani vrsti še nadaljeval Jaka Blažič. Foto: www.alesfevzer.com]
Počasi se poslavlja generacija. Slovo je napovedalo nekaj košarkarjev, ki so tvorili jedro ekipe ob uspehih na EuroBasketu 2017 in olimpijskih igrah v Tokiu. Kakšno bo to slovo? Če začnem malce v šali, se čisto vsi ne bodo želeli posloviti po tem prvenstvu. Na primer Prepelič je že rekel, da bi rad igral na domačem prvenstvu. Dejal je, sicer bom že zelo star takrat, ampak kakšno petminutno vlogo bi pa rad imel. Temu tudi ne moremo reči kar ne. Prihaja slovo generacije oziroma se ta tranzicija že počasi dogaja. Dobrodošlo je, da smo tako na evropsko prvenstvo 2029 že uvrščeni. Torej, da nimamo bojazni kvalifikacij. Že za nas je težko, zagotovo pa je še težje za te fante, saj s tem, ko končujejo reprezentančno pot, pomeni, da bodo počasi zaključili tudi klubske kariere. Se pravi, da kakšno leto ali dve še potegnejo, potem pa bodo končali. Glede na to, kaj so dali tej reprezentanci in košarki, jim seveda želim, da bodo uspešni tudi v tej drugi karieri, ki si jo bodo izbrali. Karkoli bodo že počeli v življenju. Vedno pa bodo dobrodošli na zvezi in vedno jih bomo tudi povabili na vse mogoče tekme.
Kakšna je reprezentančna prihodnost? Mlajše selekcije so bile v zadnjem letu zelo uspešne. Se da z novimi igralci okoli Dončića zgraditi še kakšno uspešno zgodbo?Seveda se da zgraditi. Kar je mene strah, so te kvalifikacije. Če govorimo o zelo neposredni prihodnosti, teh kvalifikacij za svetovno prvenstvo. Po evropskem prvenstvu, ki se konča sredi septembra, že čez dva meseca začnemo te kvalifikacije. Skupina je, kakršna je. Ni lahka, ni težka, se pa križamo z zelo zahtevno skupino s Francijo, Finsko in Belgijo, kjer bo zelo težko, naprej pa gredo le trije. Te kvalifikacije smo že odigrali neuspešno. Težava, zakaj se bojim te neuspešnosti, pa je dvojna. Ena je, kje ti fantje igrajo po Sloveniji oziroma Evropi, se pravi, morajo igrati na čim višji ravni in dobiti čim višjo minutažo, zato da lahko dajo reprezentanci dodano vrednost, ker v reprezentanci se ne morejo kaliti. Lahko se čez te daljše večmesečne priprave pred tekmovanji, ne pa v teh oknih, ko pridejo in morajo takoj odigrati tekme. To je ena težava, drugi pa je nova realnost evropske in svetovne košarke – Liga NCAA. Ta težava je mogoče ključna. Naši mladi igralci kar obsežno dobivajo ponudbe. Ne bo več tako, da jih bomo imeli 11, kot smo jih imeli letos. Mislim, da bo že zdaj številka še enkrat večja. Potem pa se bo le še povečevala, če se bo tako nadaljevalo. Skratka, mi kot majhna država izgubljamo te igralce, česar pa si ne moremo privoščiti. Fiba za zdaj nima nobenega dogovora z NCAA-jem. Ta dogovor bo šele treba doseči. Prvič, da bomo lahko sploh zavarovali njihove pogodbe, drugič pa, da bodo igralci lahko prišli med sezono. In to je ključna težava. Mi nimamo tako širokega bazena. To smo že videli. Če bo šlo deset igralcev naenkrat tja, bomo imeli težave izbrati dobro reprezentanco za kvalifikacije. Vedno sem to trdil, zdaj pa se je že pokazalo, kako pomembno je. Za nas ni težava veliko tekmovanje in osvajaje medalj. To moramo pozabiti. Če osvojimo, super, ampak tu je vsaj deset držav, ki lahko dobijo kolajno, ne le Slovenija. Težava so kvalifikacije. V kvalifikacijah pa se pokaže, da nimaš širokega izbora igralcev.
Sezona v Ligi NCAA je sicer kratka, ampak igralci trenirajo tudi poleti. Ali je sploh mogoče, da bi na primer lahko računali na katerega od njih že letos med pripravami na EuroBasket?Konkreten igralec bi se moral zelo potruditi. Oziroma mi z njim, da bi se s konkretno univerzo dogovoril. Tako da je vse skupaj zelo zelo težko. Zakaj bi univerze imele interes, da bi jih spustile v reprezentance? Tukaj niso težava igralci. Oni imajo te poletne trening kampe in se pripravljajo, kar se pa sezone tiče, veste, da je pri njih najbolj napeto februarja in marca, ko imamo mi ta okna. Na žalost je to realna težava. Fiba se je zganila, smo tudi imeli to temo na odboru, obstaja delovna skupina in potekajo pogajanja, ne gre pa to čez noč.
Kakšen je vaš pogled na stanje klubske košarke? V evropskem tekmovanju igra le en klub, ki je tudi edini pri vrhu v regiji. Lahko rečem, da se mi zdi letošnja sezona precej lepša kot nekaj preteklih. Tudi kot lanska. Razlogov je več. Zagotovo je eden Cedevita Olimpija, saj je uprava z Zvezdanom Mitrovićem zadela v polno. On je, govorim košarkarsko, uredil stvari, uvedel sistem igre in dosegel res lep rezultat. Izpadli so sicer dvakrat v četrtfinalu, ampak vseeno je to lep rezultat. Ilirija se dviguje. Recimo, videli smo, da je zanimanje veliko. V Sarajevu je bila dvakrat, ko je igrala, dvorana polna, tudi v Tivoliju pa je bil lep obisk. Prišlo je tudi veliko košarkarskih legend. Se pravi, je projekt zanimiv. Nekaj se dviguje. Kar me pa najbolj veseli, ko gledam te manjše klube, če tako rečem, igrajo v njih glavne vloge mladi slovenski igralci. Predtem niso iz ne vem kakšnih razlogov dobivali take priložnosti. Dobil sem tak občutek, pa kar redno spremljam. Ogledam si eno do dve tekmi državnega prvenstva na teden in mi je všeč, ko to vidim. Kam to pelje naprej oziroma kaj tukaj manjka, pa je mogoče še vsaj klub ali dva, ki bi imela malce večje ambicije. Podobno, kot je bila na primer Primorska ali pa nekoč Helios, pa tudi s Krko je bilo drugače nekoč. Da se torej dvignejo ambicije. Da bi recimo napadali neko evropsko tekmovanje. Vsaj Fibin evropski pokal. Se pravi, da bi bila neka platforma za razvoj igralcev boljša. Tudi širša. Da ne bi bila tu samo Cedevita Olimpijo. Vidimo recimo z Žigo Daneuom, ki je praktično prvi slovenski center, če odštejemo naturalizacije. Ne dobi veliko priložnosti, ker ima preprosto pred sabo boljše igralce. To je logično, ker Olimpijo lovi rezultat. Normalno je, da ga lovi, hkrati pa ne more oziroma je zelo težko razvijati igralce. Ostali klubi bi morali imeti malo več ambicij za višjo raven. Ilirija je lep primer in zato mi je iz tega vidika ta projekt všeč.

[DATE: 2025-04-24]
TITLE: Franko: Res je fenomen, kako se je James podredil Dončiću
SUBTITLE: SOS-odmev (178)
SUBCATEGORY: SOS-odmev
URL: https://www.rtvslo.si/sport/sportni-sos/sos-odmev/franko-res-je-fenomen-kako-se-je-james-podredil-doncicu/743621
AUTHOR: Slavko Jerič, Toni Gruden
SECTION: SOS-odmev
RECAP: "Ekipa diha kot eno, nima težav v slačilnici. Res pa je, da vsaka taka sprememba, kot jo je prinesel prihod Luke Dončića, terja čas, da se igralci spoznajo, uigrajo, in razumejo, ne da bi se gledalo, kaj bo kdo naredil," razmišlja analitik Iztok Franko.
CONTENT:
Voditelja podkasta SOS-odmev Toni Gruden in Slavko Jerič sta po drugi tekmi uvodnega kroga končnice Lige NBA med LA Lakersi in Minnesoto gostila analitika Iztoka Franka.
Dobršen del navijačev Los Angelesa je bil vesel, da jim je napeti zadnji dan rednega dela za uvodnega tekmeca prinesel Minnesoto, Franko pa tega razpleta ni bil najbolj vesel: "V tistem trenutku sem si najbolj želel Memphisa, ker je bil v krivulji navzdol, zamenjali so trenerja, pa tudi Ja Morant je imel konstantne težave s poškodbami. Kot drugega pa bi mogoče izbral Houston. Obe moštvi imata težave s kreacijo v napadu, ki je v končnici še pomembnejša."
Predolg odmor pred prvo tekmoSerija je po prvih tekmah v Crypto.com Areni izenačena na 1:1. Gostitelji so razočarali na prvi tekmi, ko so 'pozabili' igrati v obrambi. Franko je poiskal razloge: "To je odlično vprašanje tudi za Lakerse, trener JJ Redick je po tisti tekmi povedal, da niso imeli pravega pristopa, ni bilo prave agresivnosti. Le na trenutke so bili na pravi ravni. Mogoče je bil odmor predolg, tehtali so, kako trdo naj trenirajo in simulirajo fizično košarko in koliko naj počivajo in se s tem izogibajo poškodbam. Očitno so se nagnili na preveč previdno stran. Lakersi imajo igralce, ki ne 'izstrelijo vseh nabojev' na prvi tekmi, mogoče so potrebovali prvo tekmo, da so videli, kako bo igrala Minnesota. Redick je pred drugo tekmo omenil, da so imeli enega najboljših treningov v celi sezoni, kar je bilo verjetno vzrok, da se je druga tekma iztekla drugače kot prva."
LeBron na mestu centraJezerniki so na obeh tekmah dosegli manj kot 100 točk. "Takih rezultatov v Ligi NBA – sploh pa v končnici – res nismo navajeni. Fizika, moč in agresija, s katero so Lakersi igrali, je bila res opazna, videlo se je, kako so pokrivali Edwardsa. Omenil bi Luko Dončića, ker je bila to ena njegovih najboljših tekem, dobro je igral tako v obrambi kot napadu. LeBron pri 40 letih praktično igra centra, celo tekmo poveljuje obrambi, ne glede na to, da mu tudi na drugi tekmi ni šlo po njegovih standardih. Malo manj kot tri minute pred koncem je naredil ključno potezo, ko je ukradel žogo Edwardsu, takrat bi se Minnesota lahko približala, pa je potem na drugi strani zadel in odločil tekmo," je poudaril analitik.
Dončić izjemen pri prostih metihLuka Dončić proti Minnesoti (in Rudyju Gobertu) običajno igra zelo dobro, to velja za lansko sezono, ko je igral še za Dallas, kot (vsaj) za začetek te serije. Na drugi tekmi je zadel vseh 11 prostih metov, v seriji pa jih meče kar 95-odstotno, kar je izjemna številka. A analitik je še bolj navdušen nad tem, da "je imel tako veliko prostih metov. Zadnja dva tedna rednega dela je bil Luka fizično videti precej bolje, kot je bil v lanski končnici. Lepo se je videlo, kako si zna narediti prostor, kako si ustvari pol koraka prednosti, ki ga potrebuje v igri ena na ena in potem zaključi akcijo. Pred zaključkom rednega dela je bila njegova glavna težava zaključevanje v raketi oziroma s polrazdalje. V Dallasu je bil vedno med najboljšimi v ligi NBA, letos pa je ta odstotek precej padel in to se je preneslo v to serijo. Vidi se, da je na prvi tekmi iskal in lomil Goberta in tudi druge igralce."
Ekipa diha enotnoNekateri pristaši Lakersov so se takoj po menjavi zbali, da žoga med Dončićem, James in Austinom Reavesom ne bo dobro tekla, analitik pa pravi, da med omenjeno trojico (ki v seriji igra več kot 40 minut) vlada kemija: "Ekipa diha kot eno, nima nekih težav v slačilnici. Res pa je, da vsaka taka sprememba, kot jo je prinesel prihod Luke Dončića, terja čas, da se igralci spoznajo, uigrajo, in razumejo, ne da bi se gledalo, kaj bo kdo naredil. To je nekaj, kar bo tej ekipi verjetno manjkalo in se bo gradila tudi skozi take težke bitke. Zame je res fenomen, kako se je James podredil Dončiću, nima težav, da je Luka motor napada, da si vzame največ metov in je prvi strelec ekipe."
Hayes nima kakovosti za prvega centraJaxson Hayes je uradno še vedno del prve peterke in začenja tekme, a igra zelo malo, v končnici celo manj kot deset minut. "Roko na srce, Hayes nikoli ni bil center, ki bi lahko igral v prvi peterki. Večji del kariere ni bil niti drugi center, v končnici ne more biti prvi center v tako resni ekipi, kot so Lakersi, ki ciljajo na naslov prvaka. Manko kakovosti je očiten, zato so Lakersi skušali pripeljati Marka Williamsa. Težava niti ni, da bi si Lakersi toliko želeli, njihov najboljši način igre je, ko igrajo z nizko peterko, brez centra in imajo več prostora v napadu."
Kako se bo Edwards prilagodil na obrambo?V seriji so pogoste prilagoditve. Kakšne Franko pričakuje ob menjavi domačega parketa? "Glavna težava Minnesota v tej seriji bo odločitev Anthonyja Edwardsa pri izbiri akcij. Po prvi tekmi so ga zelo hvalili, ker je imel devet podaj, a mislim, da ne toliko, ker bi bil res odličen organizator, ampak ker je Minnesota zadela tako veliko trojk. Že lani v finalu zahoda se je videlo, da ni tisti igralec, ki bi znal manipulirati z obrambami (sploh take, ki jo igrajo Lakersi). Po drugi tekmi je bilo malo skrb vzbujajoče, ko je omenil, da še ni videl take obrambe, čeprav jo Lakersi praktično igrajo celo sezono. Zanimivo bo videti predvsem, kako se bo Minnesota prilagodila na to obrambo."
Dallas bo spet moral pridobiti zaupanje navijačevFranko je kljub Dončićevi menjavi do konca sezone spremljal in analiziral tudi igre Dallasa, ki je ostal brez končnice. Ob koncu pa je bil pod lupo predvsem zaradi nenavadnih izjav športnega direktorja Nica Harrisona. "Po eni strani je to zelo žalostna zgodba za sam klub. Poznam precej ljudi iz kluba, precej navijačev in večino medijev, žalostno je, kaj se je zgodilo klubu. Po drugi strani pa je to res neverjetna zgodba, zdaj se še bolje vidi, da Luka ni bil glavna težava tega kluba, kakor so ga hoteli prikazati. Ko so odpustili Caseyja Smitha, so imeli neverjetne težave z zdravniško službo, pripeljali so ljudi, ki nimajo izkušenj iz košarke. Edina rešitev je 'reset'. Mislim, da bosta morala oditi tako Harrison kot Jason Kidd. Samo vprašanje ega je, kdaj bo Patrick Dumont pripravljen priznati napako, kar pa je za ljudi na takem položaju kar težko. Ko bo enkrat priznal, bodo morali startati znova, da si nekako spet pridobijo zaupanje navijačev."
Vabljeni k poslušanju celotne epizode, kjer je govor še o naslednjih temah:− razplet Valonske puščice, kjer je zmagal Tadej Pogačar;− ali so se Frankove navade spremljanja Dončića kaj spremenile po njegovi selitvi v Kalifornijo;− o razliki med ekipami iz vzhodne in zahodne konference;− razlika v zadetih trojkah med obema tekmama;− Lakersi imajo še vedno težave v napadu;− ali se Lakersom lahko maščuje kratka klop;− napoved razpleta serije;− kdo je po prikazanem v prvih tekmah favorit za končno zmago;− začetek končnice v Ligi NHL;− komentar primerjave Dončića in Jordana;− zanimivost o številki (1)78.

[DATE: 2025-05-05]
TITLE: Modrić: Podcenjevanja ni več, vsem smo pokazali, da res igramo dobro košarko
SUBTITLE: Ilirija želi odigrati najboljšo tekmo v sezoni
SUBCATEGORY: Liga ABA 2
URL: https://www.rtvslo.si/sport/kosarka/jadranska-liga/modric-podcenjevanja-ni-vec-vsem-smo-pokazali-da-res-igramo-dobro-kosarko/744332
AUTHOR: Tilen Jamnik
SECTION: Jadranska liga
RECAP: Košarkarji Ilirije letos pišejo klubsko zgodovino. Za največji uspeh ljubljanskega kolektiva so poskrbeli že z uvrstitvijo v finale Lige ABA 2, le zmaga pa jih loči od osvojitve tekmovanja, kar bi predstavljalo izjemen presežek.
CONTENT:
[IMAGE: Ilirijo v sredo čaka dvoboj z Bosno, v soboto pa začenja končnico državnega prvenstva, kjer se bo v četrtfinalu pomerila s Šentjurjem. Foto: ABA League j.t.d./Dragana Stjepanović]
V sredo ob 19.00 bo Ilirija v Tivoliju gostila drugo tekmo finala, na kateri si že lahko priborijo lovoriko, saj je v Sarajevu Bosno odpravila s 84:79. Po Krki, ki ji je to uspelo dvakrat, in Primorski lahko postane tretji slovenski klub, ki bi slavil v drugem rangu Jadrana. Ker za zdaj še ni potrjen tekmovalni sistem prihodnje sezone, trenutno le naslov zagotovo prinaša vstopnico med regionalno elito. Če Iliriji to uspe, bi bila osmi slovenski klub, ki bi zaigral v Ligi ABA.
"Zavedamo se, da imamo res lepo priložnost, da zaključimo finalno serijo pred domačimi gledalci. Glede na to, da nismo imeli prednosti domačega terena, je to še slajše. Res bi bilo lepo, da bi jo izkoristili," je dejal kapetan Tadej Ferme, ki je s koprsko Primorsko že dvignil tovrstno lovoriko. S 33-leti je v vrsti, ki jo vodi Stipe Modrić, najizkušenejši, s tem pa tudi vodja garderobe: "Vidi se, da je Stipe igral na visoki ravni. Igral je Evroligo in veliko težkih tekem. Te izkušnje prenaša na nas in nam daje suverenost ter samozavest. Hkrati tudi možnost, da sami odreagiramo na igrišču. Se pravi, ni vedno vse šablonsko, kar je nujno za slog, ki ga igramo. Torej hitra igra, kakšne atraktivne poteze, kar prinaša tudi kakšno izgubljeno žogo več. Nam pusti precej svobode."
Ljubljančani so z rezultati in prikazano igro prijetno presenečenje sezone. Nedvomno niso sodili v najožji krog favoritov za osvojitev Lige ABA 2, kjer nastopajo prvič, čeprav so verjeli v svoje sposobnosti. Jadranske uspehe potrjujejo tudi na parketih slovenskega prvenstva, kjer so dobili zadnjih 13 tekem in po rednem delu zaostali le za Krko. V Ligi OTP banka poraza ne poznajo že od 8. januarja, zadnjič pa so sicer klonili 11. marca pred Širokim v Ligi ABA 2, tako da drugo finalno srečanje z evropskim prvakom iz leta 1979 pričakujejo na krilih 12 zaporednih zmag.
"Na prvi tekmi smo pokazali, da je naša ekipa bolj povezana. Tudi taktične prilagoditve našega štaba so bile boljše. Pričakujem, da bo tudi v sredo tako. V ključnih trenutkih smo stopili skupaj in bili enotni. Mislim, da so to naše glavne prednosti. Kljub nizu zmag ostajamo skromni, kar je zelo pomembno. Še v vsaki seriji smo bili proti vsakemu nasprotniku nekako v podrejenem položaju. Nam niti ne dopušča priložnosti, da bi bili pretirano samozavestni, je pa dobra mera skromnosti, povezana s samozavestjo, recept za uspeh. Kar se pa tiče podcenjevanja tekmecev, nas je pa to zagotovo podžgalo. Soigralci, ki niso toliko dokazani, so dobili priložnost in jo zelo dobro izkoristili. Pokazali so, da si zaslužijo mesto v resnih ekipah in tudi močnejših ligah," je nadaljeval Ferme.
"Pritisk se samo stopnjuje. Zato je pred temi tekmami najbolj pomembna moja naloga kot vodje v garderobi, da to izpostavim. Moramo ukrotiti trenutek. Moramo igrati povezano in enotno, kot smo do zdaj. Na prvi tekmi sem ravno jaz kot najbolj izkušen na koncu naredil dve neumni potezi, a so igralci takoj stopili do mene in me naprej bodrili. Tako sem odmislil vse skupaj in pozabil, kaj se je zgodilo. Takoj sem bil skoncentriran na naslednjo posest. Sploh nisem videl reakcije trenerja, za katero verjamem, da je bila zelo burna. Take stvari so zelo pomembno, sploh na tako velikih tekmah, ko je visok pritisk in je prisotnih veliko čustev," je dodal izkušeni ostrostrelec.
Čeprav je bil tako v drugem delu Lige ABA 2 kot v končnici vsak dozdajšnji tekmec favorit, pa je Ilirija vedno znova dokazala, da je treba kakovostnejši zapis na papirju potrditi na parketu. "Mislim, da je zdaj končno dovolj podcenjevanja. Mogoče smo vse skupaj tudi znali izkoristiti kot dodatno motivacijo in je bilo dobro za nas, da je bilo tako. Morda ne bi bilo isto, če bi na nas gledali kot na enakopravne. Tudi pred prvo finalno tekmo sem dobil občutek, da so pri Bosni mislili, da bodo lažje opravili z nami, kot bi z drugimi. Smo pa končno pokazali vsem, da res igramo dobro košarko," se je odzval Modrić, ki je zadovoljen, kako je njegova mlada in neizkušena ekipa odigrala na vseh zahtevnih gostovanjih, ko je imel tekmec tudi bučno podporo s tribun. V kultni sarajevski Skenderiji se je zbralo 5000 glasnih navijačev sarajevskega velikana, ki se po letih velikih finančnih težav zdaj prebuja in napada jadransko elito.
"Na vseh tekmah, ki smo jih odigrali na vročih terenih, so se fantje zares odlično odzvali. Že v Banjaluki je bilo kar nekaj gledalcev, vroče igrišče in smo vrhunsko igrali. Proti Zlatiboru je bila polna dvorana, reakcija pa znova odlična. Očitno potrebujejo to, česar v slovenski ligi niso vajeni. Mogoče sem bil sprva malce presenečene, zdaj pa ne več," je dejal 45-letnik iz Sinja, ki se je košarkarsko uveljavil v Ljubljani pri Slovanu in Olimpiji, zdaj pa v hramu slovenske košarke uspešno stopa po trenerski poti: "Seveda bi mi ta naslov veliko pomenil. S to ekipo skupaj rastemo. Oni kot igralci, jaz kot trener. Pred sezono sem rekel, da želim, da je vsak igralec ob koncu boljši, kot je bil. Mislim, da je v tem trenutku vsak naredil korak naprej. Rezultat je temu primeren."
[IMAGE: Stipe Modrić je pred sedmimi leti kariero sklenil prav v dresu Ilirije, ki jih je pomagal iz tretje lige priti v prvo. Foto: ABA League j.t.d./Dragana Stjepanović]
Igra Ilirije temelji na agresivni obrambi in hitrem napadu. Po tem receptu se je ravnala v Sarajevu in je bila uspešna, načrt pa bo skušala izpolniti tudi v Tivoliju: "Pred prvo tekmo sem rekel, da je tekmec pod večjim pritiskom, saj bo za Bosno, če nam uspe zdržati uvodni nalet, samo težje. Verjamem, da je zdaj spet. Vodimo 1:0. Upam, da bo dvorana čim bolj polna. Niti ni pomembno, koga bo več. Dosti ljudi iz Bosne živi v Ljubljani, tako da bo zagotovo tudi veliko njihovih navijačev. Vemo, kaj moramo narediti, upam samo, da bomo imeli dober strelski večer. Skušamo zmanjšati ta pritisk. Zavedamo se, da je finale in nas le ena zmaga loči od velikega uspeha. Toda Bosna je zelo dobra ekipa. Moramo odigrati najboljšo tekmo v sezoni."
"Na prvi tekmi smo kar 30 točk dali iz protinapadov. Celo sezono skušamo igrati na ta način. Poudaril sem, kako pomemben je skok, saj so oni najboljši v ligi v napadalnem skoku. V Sarajevu smo dobro kontrolirali boj za odbite žoge. Če nam znova uspe dobiti skok, lahko iz tega razvijamo protinapade. Na tem gradimo. Seveda imata obe ekipi še rezerve. Bosna je kakovostno moštvo, ki ne prihaja z belo zastavo. Imajo devet oziroma deset kakovostnih igralcev. Njihov drugi najdražji posameznik Underwood sploh ni v rotaciji. West je najbolj nevaren posameznik, vsi tujci pa so zelo kakovostni. Vedeli smo, da Luke lahko zadeva, tako da nas s svojim metom na prvi tekmi ni presenetil, samo smo se pa bolj ukvarjali z njegovimi asistencami in razigravanjem. Vrabac in Delalić sta zelo izkušena. Imajo res dobro ekipo in vemo, da nas čaka zahtevno delo," je zaključil Modrić.
[TABLE:]
Košarkar (klub) | Tekmovanje | Min. | Točke | Sk. | Pod.
Jaka Blažič (Cedevita Olimpija) | ABA: Krka - Olimpija 87:91 | 15 | 5 (1/3 za dve, 1/1 za tri) | 3 | 0
Miha Cerkvenik (Krka) | ABA: Krka - Olimpija 87:91 DP: Krka - Helios 88:79 | 19 21 | 0 (0/2 za dve, 0/1 za tri) 8 (0/1 za dve, 2/6 za tri) | 7 3 | 1 1
Saša Ciani (Illinois Chicago Flames/ZDA, NCAA) | konec sezone |  |  |  | 
Vlatko Čančar (Denver Nuggets/ZDA, NBA) | Denver - LA Clippers 120:101 LA Clippers - Denver 111:105 Denver - LA Clippers 131:115 | / / 2 | / / 0 | / / 0 | / / 0
Žiga Daneu (Cedevita Olimpija) | ABA: Krka - Olimpija 87:91 | 12 | 0 | 0 | 0
Žiga Dimec (Tainan TSG GhostHawks/TJV) | DP: Tainan - Taipei 110:90 | / | / | / | /
Luka Dončić (Los Angeles Lakers/ZDA, NBA) | LA Lakers - Minnesota 96:103 | 40 | 28 (5/10 za dve, 2/8 za tri) | 7 | 9
Zoran Dragić (Bilbao/ŠPA) | DP: Joventut - Bilbao 87:79 | 16 | 10 (2/4 za dve, 1/2 za tri) | 0 | 1
Dan Duščak (Oviedo/ŠPA) | zdravstvena odsotnost |  |  |  | 
Gregor Hrovat (JDA Dijon/FRA) | DP: Dijon - Gravelines 93:77 | 29 | 23 (3/3 za dve, 3/6 za tri) | 4 | 5
Robert Jurković (Krka) | ABA: Krka - Olimpija 87:91 DP: Krka - Helios 88:79 | 21 11 | 12 (1/3 za dve, 3/4 za tri) 3 (0/1 za dve, 1/1 za tri) | 5 2 | 0 0
Urban Klavžar (Florida Gators/ZDA, NCAA) | konec sezone |  |  |  | 
Martin Krampelj (Yalovaspor/TUR) | DP: Darušafaka - Yalova 77:84 | 34 | 10 (4/5 za dve, 0/2 za tri) | 6 | 1
Urban Kroflič (Mega/SRB) | ABA: Partizan - Mega 89:82 ABA: Mega - SC Derby 83:81 | 6 12 | 0 5 (1/1 za tri) | 1 2 | 0 1
Sergej Macura (Mega/SRB) | zdravstvena odsotnost |  |  |  | 
Tibor Mirtič (Krka) | ABA: Krka - Olimpija 87:91 DP: Krka - Helios 88:79 | 13 / | 9 (4/7 za dve) / | 1 / | 1 /
Edo Murić (Forca Lleida/ŠPA) | DP: Lleida - Murcia 79:77 | 15 | 4 (2/3 za dve, 0/3 za tri) | 3 | 1
Josh Nebo (Olimpia Milano/ITA) | DP: Trapani - Milano 89:81 | 14 | 5 (1/2 za dve) | 1 | 2
Aleksej Nikolić (Cedevita Olimpija) | ABA: Krka - Olimpija 87:91 | 15 | 5 (1/3 za dve, 1/2 za tri) | 1 | 2
Alen Omić (Budućnost/ČG) | ABA: Dubaj - Budućnost 79:75 ABA: Budućnost - FMP 78:69 | 16 17 | 2 (1/3 za dve) 4 (2/2 za dve) | 11 5 | 3 2
Mark Padjen (Ilirija) | DP: Ilirija - Podčetrtek 82:77 ABA 2: Bosna - Ilirija 79:84 | 12 18 | 3 (0/2 za dve, 1/2 za tri) 0 (0/1 za dve, 0/4 za tri) | 1 4 | 3 0
Bine Prepelič (Cedevita Olimpija) | ABA: Krka - Olimpija 87:91 | / | / | / | /
Klemen Prepelič (Dubaj/ZAE) | ABA: Dubaj - Budućnost 79:75 | 21 | 10 (0/1 za dve, 2/5 za tri) | 6 | 5
Rok Radović (Cedevita Olimpija) | ABA: Krka - Olimpija 87:91 | 21 | 10 (2/5 za dve, 2/4 za tri) | 6 | 0
Matic Rebec (brez kluba) |  |  |  |  | 
Žiga Samar (Gran Canaria/ŠPA) | DP: Gran Canaria - Lleida 98:83 | 17 | 5 (1/3 za dve, 1/1 za tri) | 2 | 2
Žak Smrekar (Krka) | ABA: Krka - Olimpija 87:91 DP: Krka - Helios 88:79 | 18 1 | 4 (1/2 za dve, 0/2 za tri) 0 | 1 0 | 2 0
Leon Stergar (Kortrijk Spurs/BEL) | zdravstvena odsotnost |  |  |  | 
Luka Ščuka (Löwen Braunschweig/NEM) | DP: Braunschweig - Frankfurt 79:72 DP: Bonn - Braunschweig 85:81 | 22 22 | 9 (1/1 za dve, 2/5 za tri) 2 (0/3 za dve, 0/3 za tri) | 6 12 | 0 2
Mike Tobey (Gran Canaria/ŠPA) | DP: Gran Canaria - Lleida 98:83 | 21 | 7 (3/6 za dve, 0/2 za tri) | 6 | 1
Jan Vide (Loyola Marymount Lions/ZDA, NCAA) | konec sezone |  |  |  | 
[END TABLE]